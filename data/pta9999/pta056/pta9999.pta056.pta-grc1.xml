<?xml version="1.0" encoding="UTF-8"?>
<?xml-model href="https://raw.githubusercontent.com/PatristicTextArchive/Schema/master/tei-pta.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Epistula Jeremiae</title>
                <author>Septuaginta</author>
                <respStmt>
                    <persName xml:id="AvS">
                        Annette von Stockhausen
                    </persName>
                    <resp>
                        Conversion to CTS-compliant PTA TEI
                    </resp>
                </respStmt>
            </titleStmt>
            <publicationStmt>
                <authority>
                    Berlin-Brandenburgische Akademie der Wissenschaften
                </authority>
                <distributor>
                    Patristic Text Archive
                </distributor>
                <availability>
                    <licence target="https://creativecommons.org/licenses/by-sa/4.0/">
                        Available under a Creative Commons Attribution ShareAlike 4.0 International License
                    </licence>
                </availability>
                <date>
                    2021
                </date>
                <idno type="PTA">
                    pta9999.pta056
                </idno>
                <idno type="TLG">tlg0527.tlg052</idno>
            </publicationStmt>
            <sourceDesc>
                <biblStruct type="book" xml:id="Rahlfs">
                    <monogr>
                        <title level="m">Septuaginta : id est, Vetus Testamentum graece iuxta LXX interpretes</title>
                        <title type="short">Septuaginta</title>
                        <editor>
                            <forename>Alfred</forename>
                            <surname>Rahlfs</surname>
                        </editor>
                        <imprint>
                            <pubPlace>Stuttgart</pubPlace>
                            <publisher>Württembergische Bibelanstalt</publisher>
                            <date>1935</date>
                        </imprint>
                        <biblScope unit="volume">II</biblScope>
                        <biblScope unit="page" from="766" to="770">766–770</biblScope>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <refsDecl n="CTS">
                <cRefPattern n="verse" matchPattern="(.+)" replacementPattern="#xpath(/tei:TEI/tei:text/tei:body/tei:div[@type='edition']/tei:div[@n='$1'])"/>
            </refsDecl>
        </encodingDesc>
<revisionDesc status="critical-edition-no-app">
    <change when="2021-05-16" who="#AvS">Converted to PTA/CapiTainS</change>
</revisionDesc>
    </teiHeader>
    <text>
        <body>
            <div type="edition" xml:lang="grc" n="urn:cts:pta:pta9999.pta056.pta-grc1">
                <head><title>ΕΠΙΣΤΟΛΗ ΙΕΡΕΜΙΟΥ</title>
                            <title>Ἀντίγραφον ἐπιστολῆς, ἧς ἀπέστειλεν Ιερεμιας πρὸς 
                            τοὺς ἀχθησομένους αἰχμαλώτους εἰς Βαβυλῶνα ὑπὸ τοῦ βασιλέως<space/>
                            τῶν Βαβυλωνίων ἀναγγεῖλαι αὐτοῖς καθότι ἐπετάγη 
                            αὐτῷ ὑπὸ τοῦ θεοῦ.</title></head>
                <div type="textpart" subtype="verse" n="1">
                    <p>Διὰ τὰς ἁμαρτίας, ἃς ἡμαρτήκατε ἐναντίον τοῦ θεοῦ, ἀχθήσεσθε 
                        εἰς Βαβυλῶνα αἰχμάλωτοι ὑπὸ Ναβουχοδονοσορ βασιλέως τῶν 
                        Βαβυλωνίων.
                    </p>
                </div>
                <div type="textpart" subtype="verse" n="2">
                    <p>εἰσελθόντες οὖν εἰς Βαβυλῶνα ἔσεσθε ἐκεῖ ἔτη πλείονα
                         καὶ χρόνον μακρὸν ἕως γενεῶν ἑπτά, μετὰ τοῦτο δὲ ἐξάξω 
                        ὑμᾶς ἐκεῖθεν μετ’ εἰρήνης.
                    </p>
                </div>
                <div type="textpart" subtype="verse" n="3">
                    <p>νυνὶ δὲ ὄψεσθε ἐν Βαβυλῶνι θεοὺς 
                        ἀργυροῦς καὶ χρυσοῦς καὶ ξυλίνους ἐπ’ ὤμοις αἰρομένους δεικνύντας
                         φόβον τοῖς ἔθνεσιν.
                    </p>
                </div>
                <div type="textpart" subtype="verse" n="4">
                    <p>εὐλαβήθητε οὖν μὴ καὶ ὑμεῖς ἀφομοιωθέντες
                         τοῖς ἀλλοφύλοις ἀφομοιωθῆτε καὶ φόβος ὑμᾶς λάβῃ ἐπ’ 
                        αὐτοῖς
                    </p>
                </div>
                <div type="textpart" subtype="verse" n="5">
                    <p>ἰδόντας ὄχλον ἔμπροσθεν καὶ ὄπισθεν αὐτῶν προσκυνοῦντας
                         αὐτά, εἴπατε δὲ τῇ διανοίᾳ Σοὶ δεῖ προσκυνεῖν, δέσποτα.
                    </p>
                </div>
                <div type="textpart" subtype="verse" n="6">
                    <p>ὁ 
                        γὰρ ἄγγελός μου μεθ’ ὑμῶν ἐστιν, αὐτός τε ἐκζητῶν τὰς ψυχὰς 
                        ὑμῶν.
                    </p>
                </div>
                <div type="textpart" subtype="verse" n="7">
                    <p>Γλῶσσα γὰρ αὐτῶν ἐστιν κατεξυσμένη ὑπὸ τέκτονος, αὐτά τε 
                        περίχρυσα καὶ περιάργυρα, ψευδῆ δ’ ἐστὶν καὶ οὐ δύνανται λαλεῖν.
                    </p>
                </div>
                <div type="textpart" subtype="verse" n="8">
                    <p>καὶ ὥσπερ παρθένῳ φιλοκόσμῳ λαμβάνοντες χρυσίον κατασκευάζουσιν
                         στεφάνους ἐπὶ τὰς κεφαλὰς τῶν θεῶν αὐτῶν·
                    </p>
                </div>
                <div type="textpart" subtype="verse" n="9">
                    <p>ἔστι δὲ 
                        καὶ ὅτε ὑφαιρούμενοι οἱ ἱερεῖς ἀπὸ τῶν θεῶν αὐτῶν χρυσίον καὶ 
                        ἀργύριον εἰς ἑαυτοὺς καταναλώσουσιν, δώσουσιν δὲ ἀπ’ αὐτῶν 
                        καὶ ταῖς ἐπὶ τοῦ τέγους πόρναις.
                    </p>
                </div>
                <div type="textpart" subtype="verse" n="10">
                    <p>κοσμοῦσί τε αὐτοὺς ὡς ἀνθρώπους
                         τοῖς ἐνδύμασιν, θεοὺς ἀργυροῦς καὶ χρυσοῦς καὶ ξυλίνους· 
                        οὗτοι δὲ οὐ διασῴζονται ἀπὸ ἰοῦ καὶ βρωμάτων.
                    </p>
                </div>
                <div type="textpart" subtype="verse" n="11">
                    <p>περιβεβλημένων 
                        αὐτῶν ἱματισμὸν πορφυροῦν, ἐκμάσσονται τὸ πρόσωπον αὐτῶν 
                        διὰ τὸν ἐκ τῆς οἰκίας κονιορτόν, ὅς ἐστιν πλείων ἐπ’ αὐτοῖς.
                    </p>
                </div>
                <div type="textpart" subtype="verse" n="12">
                    <p>καὶ 
                        σκῆπτρον ἔχει ὡς ἄνθρωπος κριτὴς χώρας, ὃς τὸν εἰς αὐτὸν ἁμαρτάνοντα
                         οὐκ ἀνελεῖ.
                    </p>
                </div>
                <div type="textpart" subtype="verse" n="13">
                    <p>ἔχει δὲ ἐγχειρίδιον ἐν δεξιᾷ καὶ πέλεκυν, 
                        ἑαυτὸν δὲ ἐκ πολέμου καὶ λῃστῶν οὐκ ἐξελεῖται.
                    </p>
                </div>
                <div type="textpart" subtype="verse" n="14">
                    <p>ὅθεν γνώριμοί 
                        εἰσιν οὐκ ὄντες θεοί· μὴ οὖν φοβηθῆτε αὐτούς.
                    </p>
                </div>
                <div type="textpart" subtype="verse" n="15">
                    <p>Ὥσπερ γὰρ σκεῦος ἀνθρώπου συντριβὲν ἀχρεῖον γίνεται, τοιοῦτοι
                         ὑπάρχουσιν οἱ θεοὶ αὐτῶν, καθιδρυμένων αὐτῶν ἐν τοῖς 
                        οἴκοις.
                    </p>
                </div>
                <div type="textpart" subtype="verse" n="16">
                    <p>οἱ ὀφθαλμοὶ αὐτῶν πλήρεις εἰσὶν κονιορτοῦ ἀπὸ τῶν 
                        ποδῶν τῶν εἰσπορευομένων.
                    </p>
                </div>
                <div type="textpart" subtype="verse" n="17">
                    <p>καὶ ὥσπερ τινὶ ἠδικηκότι βασιλέα 
                        περιπεφραγμέναι εἰσὶν αἱ αὐλαὶ ὡς ἐπὶ θανάτῳ ἀπηγμένῳ, τοὺς 
                        οἴκους αὐτῶν ὀχυροῦσιν οἱ ἱερεῖς θυρώμασίν τε καὶ κλείθροις καὶ 
                        μοχλοῖς, ὅπως ὑπὸ τῶν λῃστῶν μὴ συληθῶσι.
                    </p>
                </div>
                <div type="textpart" subtype="verse" n="18">
                    <p>λύχνους καίουσιν 
                        καὶ πλείους ἢ ἑαυτοῖς, ὧν οὐδένα δύνανται ἰδεῖν.
                    </p>
                </div>
                <div type="textpart" subtype="verse" n="19">
                    <p>ἔστιν μὲν 
                        ὥσπερ δοκὸς τῶν ἐκ τῆς οἰκίας, τὰς δὲ καρδίας αὐτῶν φασιν 
                        ἐκλείχεσθαι, τῶν ἀπὸ τῆς γῆς ἑρπετῶν κατεσθόντων αὐτούς τε 
                        καὶ τὸν ἱματισμὸν αὐτῶν οὐκ αἰσθάνονται.
                    </p>
                </div>
                <div type="textpart" subtype="verse" n="20">
                    <p>μεμελανωμένοι τὸ 
                        πρόσωπον αὐτῶν ἀπὸ τοῦ καπνοῦ τοῦ ἐκ τῆς οἰκίας.
                    </p>
                </div>
                <div type="textpart" subtype="verse" n="21">
                    <p>ἐπὶ τὸ 
                        σῶμα αὐτῶν καὶ ἐπὶ τὴν κεφαλὴν ἐφίπτανται νυκτερίδες, χελιδόνες 
                        καὶ τὰ ὄρνεα, ὡσαύτως δὲ καὶ οἱ αἴλουροι.
                    </p>
                </div>
                <div type="textpart" subtype="verse" n="22">
                    <p>ὅθεν γνώσεσθε ὅτι 
                        οὔκ εἰσιν θεοί· μὴ οὖν φοβεῖσθε αὐτά.
                    </p>
                </div>
                <div type="textpart" subtype="verse" n="23">
                    <p>Τὸ γὰρ χρυσίον, ὃ περίκεινται εἰς κάλλος, ἐὰν μή τις ἐκμάξῃ 
                        τὸν ἰόν, οὐ μὴ στίλψωσιν· οὐδὲ γάρ, ὅτε ἐχωνεύοντο, ᾐσθάνοντο.
                    </p>
                </div>
                <div type="textpart" subtype="verse" n="24">
                    <p>ἐκ πάσης τιμῆς ἠγορασμένα ἐστίν, ἐν οἷς οὐκ ἔστιν πνεῦμα.
                    </p>
                </div>
                <div type="textpart" subtype="verse" n="25">
                    <p>ἄνευ ποδῶν ἐπ’ ὤμοις φέρονται ἐνδεικνύμενοι τὴν ἑαυτῶν ἀτιμίαν 
                        τοῖς ἀνθρώποις, αἰσχύνονταί τε καὶ οἱ θεραπεύοντες αὐτὰ διὰ τό,
                        μήποτε ἐπὶ τὴν γῆν πέσῃ, δι’ αὐτῶν ἀνίστασθαι·
                    </p>
                </div>
                <div type="textpart" subtype="verse" n="26">
                    <p>μήτε ἐάν τις 
                        αὐτὸ ὀρθὸν στήσῃ, δι’ ἑαυτοῦ κινηθήσεται, μήτε ἐὰν κλιθῇ, οὐ μὴ 
                        ὀρθωθῇ, ἀλλ’ ὥσπερ νεκροῖς τὰ δῶρα αὐτοῖς παρατίθεται.
                    </p>
                </div>
                <div type="textpart" subtype="verse" n="27">
                    <p>τὰς 
                        δὲ θυσίας αὐτῶν ἀποδόμενοι οἱ ἱερεῖς αὐτῶν καταχρῶνται· ὡσαύτως
                         δὲ καὶ αἱ γυναῖκες αὐτῶν ἀπ’ αὐτῶν ταριχεύουσαι οὔτε πτωχῷ 
                        οὔτε ἀδυνάτῳ μεταδιδόασιν· τῶν θυσιῶν αὐτῶν ἀποκαθημένη καὶ 
                        λεχὼ ἅπτονται.
                    </p>
                </div>
                <div type="textpart" subtype="verse" n="28">
                    <p>γνόντες οὖν ἀπὸ τούτων ὅτι οὔκ εἰσιν θεοί, μὴ 
                        φοβηθῆτε αὐτούς.
                    </p>
                </div>
                <div type="textpart" subtype="verse" n="29">
                    <p>Πόθεν γὰρ κληθείησαν θεοί; ὅτι γυναῖκες παρατιθέασιν θεοῖς 
                        ἀργυροῖς καὶ χρυσοῖς καὶ ξυλίνοις·
                    </p>
                </div>
                <div type="textpart" subtype="verse" n="30">
                    <p>καὶ ἐν τοῖς οἴκοις αὐτῶν οἱ 
                        ἱερεῖς διφρεύουσιν ἔχοντες τοὺς χιτῶνας διερρωγότας καὶ τὰς κεφαλὰς
                         καὶ τοὺς πώγωνας ἐξυρημένους, ὧν αἱ κεφαλαὶ ἀκάλυπτοί 
                        εἰσιν,
                    </p>
                </div>
                <div type="textpart" subtype="verse" n="31">
                    <p>ὠρύονται δὲ βοῶντες ἐναντίον τῶν θεῶν αὐτῶν ὥσπερ 
                        τινὲς ἐν περιδείπνῳ νεκροῦ.
                    </p>
                </div>
                <div type="textpart" subtype="verse" n="32">
                    <p>ἀπὸ τοῦ ἱματισμοῦ αὐτῶν ἀφελόμενοι
                         οἱ ἱερεῖς ἐνδύουσιν τὰς γυναῖκας αὐτῶν καὶ τὰ παιδία.
                    </p>
                </div>
                <div type="textpart" subtype="verse" n="33">
                    <p>οὔτε ἐὰν κακὸν πάθωσιν ὑπό τινος οὔτε ἐὰν ἀγαθόν, δυνήσονται 
                        ἀνταποδοῦναι· οὔτε καταστῆσαι βασιλέα δύνανται οὔτε ἀφελέσθαι.
                    </p>
                </div>
                <div type="textpart" subtype="verse" n="34">
                    <p>ὡσαύτως οὔτε πλοῦτον οὔτε χαλκὸν οὐ μὴ δύνωνται διδόναι· 
                        ἐάν τις αὐτοῖς εὐχὴν εὐξάμενος μὴ ἀποδῷ, οὐ μὴ ἐπιζητήσωσιν.
                    </p>
                </div>
                <div type="textpart" subtype="verse" n="35">
                    <p>ἐκ θανάτου ἄνθρωπον οὐ μὴ ῥύσωνται οὔτε ἥττονα ἀπὸ ἰσχυροῦ 
                        οὐ μὴ ἐξέλωνται.
                    </p>
                </div>
                <div type="textpart" subtype="verse" n="36">
                    <p>ἄνθρωπον τυφλὸν εἰς ὅρασιν οὐ μὴ περιστήσωσιν,
                         ἐν ἀνάγκῃ ἄνθρωπον ὄντα οὐ μὴ ἐξέλωνται.
                    </p>
                </div>
                <div type="textpart" subtype="verse" n="37">
                    <p>χήραν οὐ 
                        μὴ ἐλεήσωσιν οὔτε ὀρφανὸν εὖ ποιήσουσιν.
                    </p>
                </div>
                <div type="textpart" subtype="verse" n="38">
                    <p>τοῖς ἀπὸ τοῦ ὄρους 
                        λίθοις ὡμοιωμένοι εἰσὶν τὰ ξύλινα καὶ τὰ περίχρυσα καὶ τὰ περιάργυρα,
                         οἱ δὲ θεραπεύοντες αὐτὰ καταισχυνθήσονται.
                    </p>
                </div>
                <div type="textpart" subtype="verse" n="39">
                    <p>πῶς οὖν 
                        νομιστέον ἢ κλητέον αὐτοὺς ὑπάρχειν θεούς;
                    </p>
                </div>
                <div type="textpart" subtype="verse" n="40">
                    <p>Ἔτι δὲ καὶ αὐτῶν τῶν Χαλδαίων ἀτιμαζόντων αὐτά, οἵ, ὅταν 
                        ἴδωσιν ἐνεὸν οὐ δυνάμενον λαλῆσαι, προσενεγκάμενοι τὸν Βῆλον 
                        ἀξιοῦσιν φωνῆσαι, ὡς δυνατοῦ ὄντος αὐτοῦ αἰσθέσθαι,
                    </p>
                </div>
                <div type="textpart" subtype="verse" n="41">
                    <p>καὶ οὐ 
                        δύνανται αὐτοὶ νοήσαντες καταλιπεῖν αὐτά, αἴσθησιν γὰρ οὐκ ἔχουσιν.
                    </p>
                </div>
                <div type="textpart" subtype="verse" n="42">
                    <p>αἱ δὲ γυναῖκες περιθέμεναι σχοινία ἐν ταῖς ὁδοῖς ἐγκάθηνται 
                        θυμιῶσαι τὰ πίτυρα·
                    </p>
                </div>
                <div type="textpart" subtype="verse" n="43">
                    <p>ὅταν δέ τις αὐτῶν ἐφελκυσθεῖσα ὑπό τινος 
                        τῶν παραπορευομένων κοιμηθῇ, τὴν πλησίον ὀνειδίζει, ὅτι οὐκ ἠξίωται
                         ὥσπερ καὶ αὐτὴ οὔτε τὸ σχοινίον αὐτῆς διερράγη.
                    </p>
                </div>
                <div type="textpart" subtype="verse" n="44">
                    <p>πάντα τὰ
                        γινόμενα αὐτοῖς ἐστιν ψευδῆ· πῶς οὖν νομιστέον ἢ κλητέον ὥστε 
                        θεοὺς αὐτοὺς ὑπάρχειν;
                    </p>
                </div>
                <div type="textpart" subtype="verse" n="45">
                    <p>Ὑπὸ τεκτόνων καὶ χρυσοχόων κατεσκευασμένα εἰσίν· οὐθὲν 
                        ἄλλο μὴ γένωνται ἢ ὃ βούλονται οἱ τεχνῖται αὐτὰ γενέσθαι.
                    </p>
                </div>
                <div type="textpart" subtype="verse" n="46">
                    <p>αὐτοί 
                        τε οἱ κατασκευάζοντες αὐτὰ οὐ μὴ γένωνται πολυχρόνιοι· πῶς τε 
                        δὴ μέλλει τὰ ὑπ’ αὐτῶν κατασκευασθέντα εἶναι θεοί;
                    </p>
                </div>
                <div type="textpart" subtype="verse" n="47">
                    <p>κατέλιπον 
                        γὰρ ψεύδη καὶ ὄνειδος τοῖς ἐπιγινομένοις.
                    </p>
                </div>
                <div type="textpart" subtype="verse" n="48">
                    <p>ὅταν γὰρ ἐπέλθῃ ἐπ’ 
                        αὐτὰ πόλεμος καὶ κακά, βουλεύονται πρὸς ἑαυτοὺς οἱ ἱερεῖς ποῦ 
                        συναποκρυβῶσι μετ’ αὐτῶν.
                    </p>
                </div>
                <div type="textpart" subtype="verse" n="49">
                    <p>πῶς οὖν οὐκ ἔστιν αἰσθέσθαι ὅτι 
                        οὔκ εἰσιν θεοί, οἳ οὔτε σῴζουσιν ἑαυτοὺς ἐκ πολέμου οὔτε ἐκ 
                        κακῶν;
                    </p>
                </div>
                <div type="textpart" subtype="verse" n="50">
                    <p>ὑπάρχοντα γὰρ ξύλινα καὶ περίχρυσα καὶ περιάργυρα 
                        γνωσθήσεται μετὰ ταῦτα ὅτι ἐστὶν ψευδῆ· τοῖς ἔθνεσι πᾶσι τοῖς 
                        τε βασιλεῦσι φανερὸν ἔσται ὅτι οὔκ εἰσι θεοὶ ἀλλὰ ἔργα χειρῶν 
                        ἀνθρώπων, καὶ οὐδὲν θεοῦ ἔργον ἐν αὐτοῖς ἐστιν.
                    </p>
                </div>
                <div type="textpart" subtype="verse" n="51">
                    <p>τίνι οὖν γνωστέον
                         ἐστὶν ὅτι οὔκ εἰσιν θεοί;
                    </p>
                </div>
                <div type="textpart" subtype="verse" n="52">
                    <p>Βασιλέα γὰρ χώρας οὐ μὴ ἀναστήσωσιν οὔτε ὑετὸν ἀνθρώποις 
                        οὐ μὴ δῶσιν
                    </p>
                </div>
                <div type="textpart" subtype="verse" n="53">
                    <p>κρίσιν τε οὐ μὴ διακρίνωσιν αὐτῶν οὐδὲ μὴ ῥύσωνται
                         ἀδικούμενον ἀδύνατοι ὄντες· ὥσπερ γὰρ κορῶναι ἀνὰ 
                        μέσον τοῦ οὐρανοῦ καὶ τῆς γῆς.
                    </p>
                </div>
                <div type="textpart" subtype="verse" n="54">
                    <p>καὶ γὰρ ὅταν ἐμπέσῃ εἰς οἰκίαν 
                        θεῶν ξυλίνων ἢ περιχρύσων ἢ περιαργύρων πῦρ, οἱ μὲν ἱερεῖς 
                        αὐτῶν φεύξονται καὶ διασωθήσονται, αὐτοὶ δὲ ὥσπερ δοκοὶ μέσοι 
                        κατακαυθήσονται.
                    </p>
                </div>
                <div type="textpart" subtype="verse" n="55">
                    <p>βασιλεῖ δὲ καὶ πολεμίοις οὐ μὴ ἀντιστῶσιν.
                    </p>
                </div>
                <div type="textpart" subtype="verse" n="56">
                    <p>πῶς οὖν ἐκδεκτέον ἢ νομιστέον ὅτι εἰσὶν θεοί;
                    </p>
                </div>
                <div type="textpart" subtype="verse" n="57">
                    <p>Οὔτε ἀπὸ κλεπτῶν οὔτε ἀπὸ λῃστῶν οὐ μὴ διασωθῶσιν θεοὶ 
                        ξύλινοι καὶ περιάργυροι καὶ περίχρυσοι, ὧν οἱ ἰσχύοντες περιελοῦνται
                         τὸ χρυσίον καὶ τὸ ἀργύριον καὶ τὸν ἱματισμὸν τὸν περικείμενον
                         αὐτοῖς ἀπελεύσονται ἔχοντες, οὔτε ἑαυτοῖς οὐ μὴ βοηθήσωσιν·
                    </p>
                </div>
                <div type="textpart" subtype="verse" n="58">
                    <p>ὥστε κρεῖσσον εἶναι βασιλέα ἐπιδεικνύμενον τὴν ἑαυτοῦ 
                        ἀνδρείαν ἢ σκεῦος ἐν οἰκίᾳ χρήσιμον, ἐφ’ ᾧ χρήσεται ὁ κεκτημένος, 
                        ἢ οἱ ψευδεῖς θεοί· ἢ καὶ θύρα ἐν οἰκίᾳ διασῴζουσα τὰ ἐν αὐτῇ 
                        ὄντα ἢ οἱ ψευδεῖς θεοί, καὶ ξύλινος στῦλος ἐν βασιλείοις ἢ οἱ 
                        ψευδεῖς θεοί.
                    </p>
                </div>
                <div type="textpart" subtype="verse" n="59">
                    <p>ἥλιος μὲν γὰρ καὶ σελήνη καὶ ἄστρα ὄντα λαμπρὰ 
                        καὶ ἀποστελλόμενα ἐπὶ χρείας εὐήκοά εἰσιν·
                    </p>
                </div>
                <div type="textpart" subtype="verse" n="60">
                    <p>ὡσαύτως καὶ ἀστραπή,
                        ὅταν ἐπιφανῇ, εὔοπτός ἐστιν· τὸ δ’ αὐτὸ καὶ πνεῦμα ἐν πάσῃ 
                        χώρᾳ πνεῖ·
                    </p>
                </div>
                <div type="textpart" subtype="verse" n="61">
                    <p>καὶ νεφέλαις ὅταν ἐπιταγῇ ὑπὸ τοῦ θεοῦ ἐπιπορεύεσθαι
                         ἐφ’ ὅλην τὴν οἰκουμένην, συντελοῦσι τὸ ταχθέν· τό τε πῦρ 
                        ἐξαποσταλὲν ἄνωθεν ἐξαναλῶσαι ὄρη καὶ δρυμοὺς ποιεῖ τὸ συνταχθέν.
                    </p>
                </div>
                <div type="textpart" subtype="verse" n="62">
                    <p>ταῦτα δὲ οὔτε ταῖς ἰδέαις οὔτε ταῖς δυνάμεσιν αὐτῶν 
                        ἀφωμοιωμένα ἐστίν.
                    </p>
                </div>
                <div type="textpart" subtype="verse" n="63">
                    <p>ὅθεν οὔτε νομιστέον οὔτε κλητέον ὑπάρχειν 
                        αὐτοὺς θεούς, οὐ δυνατῶν ὄντων αὐτῶν οὔτε κρίσιν κρῖναι οὔτε 
                        εὖ ποιεῖν ἀνθρώποις.
                    </p>
                </div>
                <div type="textpart" subtype="verse" n="64">
                    <p>γνόντες οὖν ὅτι οὔκ εἰσιν θεοί, μὴ φοβηθῆτε
                         αὐτούς.
                    </p>
                </div>
                <div type="textpart" subtype="verse" n="65">
                    <p>Οὔτε γὰρ βασιλεῦσιν οὐ μὴ καταράσωνται οὔτε μὴ εὐλογήσωσι.
                    </p>
                </div>
                <div type="textpart" subtype="verse" n="66">
                    <p>σημεῖά τε ἐν ἔθνεσιν ἐν οὐρανῷ οὐ μὴ δείξωσιν οὐδὲ ὡς 
                        ὁ ἥλιος λάμψουσιν οὐδὲ φωτίσουσιν ὡς σελήνη.
                    </p>
                </div>
                <div type="textpart" subtype="verse" n="67">
                    <p>τὰ θηρία ἐστὶν 
                        κρείττω αὐτῶν, ἃ δύνανται ἐκφυγόντα εἰς σκέπην ἑαυτὰ ὠφελῆσαι.
                    </p>
                </div>
                <div type="textpart" subtype="verse" n="68">
                    <p>κατ’ οὐδένα οὖν τρόπον ἐστὶν ἡμῖν φανερὸν ὅτι εἰσὶν θεοί· διὸ 
                        μὴ φοβηθῆτε αὐτούς.
                    </p>
                </div>
                <div type="textpart" subtype="verse" n="69">
                    <p>Ὥσπερ γὰρ ἐν σικυηράτῳ προβασκάνιον οὐδὲν φυλάσσον, 
                        οὕτως οἱ θεοὶ αὐτῶν εἰσιν ξύλινοι καὶ περίχρυσοι καὶ περιάργυροι.
                    </p>
                </div>
                <div type="textpart" subtype="verse" n="70">
                    <p>τὸν αὐτὸν τρόπον καὶ τῇ ἐν κήπῳ ῥάμνῳ, ἐφ’ ἧς πᾶν ὄρνεον 
                        ἐπικάθηται, ὡσαύτως δὲ καὶ νεκρῷ ἐρριμμένῳ ἐν σκότει ἀφωμοίωνται
                         οἱ θεοὶ αὐτῶν ξύλινοι καὶ περίχρυσοι καὶ περιάργυροι.
                    </p>
                </div>
                <div type="textpart" subtype="verse" n="71">
                    <p>ἀπό 
                        τε τῆς πορφύρας καὶ τῆς μαρμάρου τῆς ἐπ’ αὐτοῖς σηπομένης 
                        γνώσεσθε ὅτι οὔκ εἰσιν θεοί· αὐτά τε ἐξ ὑστέρου βρωθήσονται, 
                        καὶ ἔσται ὄνειδος ἐν τῇ χώρᾳ.
                    </p>
                </div>
                <div type="textpart" subtype="verse" n="72">
                    <p>κρείσσων οὖν ἄνθρωπος δίκαιος 
                        οὐκ ἔχων εἴδωλα, ἔσται γὰρ μακρὰν ἀπὸ ὀνειδισμοῦ.
                    </p>
                </div>
            </div>
        </body>
    </text>
</TEI>
