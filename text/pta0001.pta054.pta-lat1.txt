Hodie incipiamus, karissimi, de crucis trophaeo praedicare, et honoremus hunc diem, magis autem coronemur celebrantes hunc diem. Nec enim ex verbis nostris honorificatur crux, sed ex fideli nostra conversatione coronas meremur crucis. Hodie crux exaltata est, et saeculum sanctificatum est, hodie crux fixa est et nors subversa est, hodie crux fixa est et daemones dispersi sunt, hodie crux vicit et mors devicta est. Hodie diabolus victus est, et homo absolutus est, et Deus glorificatus est.

Hodie apud Iudaeos terra tremuit, et apud nos orbis terrae firmatus est. Hodie apud Iudaeos , quia mente audaci contra Dominum vadunt, petrae scissae sunt; hodie amabilis Deo pietas universum conspersit orbem. Decebat enim ea quae pietatis erant coniungi, ea autem quae infidelitatis erant disiungi. Et
 
 
 David 
 dicebat:
 
 Dirupti sunt et non sunt compuncti. 
 
 Hodie apud Iudaeos , ab hora sexta usque ad horam nonam sol obscuratus est; non enim ferre poterat creatura iniurias creatoris; retraxit radios suos, celavit igneum iubar ne videret impiorum facinora; non quod deitateim iniuria tangeret, sed quia quae audaci superbia fiebant, in contumeliam eius reputabantur.

Hodie apud Iudaeos tenebrae sunt, apud nos autem nox in diem conversa est. Etenim pietatis proprium est, ut in tenebris fulgeat; impietas autem, etsi in lumine fuerit, tenebrescit. Et fidelibus quidem nox in diem mutatur, infidelibus autein etiam ipsa lux tenebrescit. De fidelibus vero
 
 scriptura dicit:
 
 Quia tenebrae non obscurabuntur a te, et nox sicut dies illuminabitur. 
 
 Infidelibus autem et dies in noctem mutatur,
 
 dicente scriptura:
 
 Palpabunt sicut caeci parietem et ambulabunt in meridie tanquam in medio noctis.

Hodie
 Adam 
 eiectus est de paradiso, hodie et latro paradisum ingreditur. Exivit fur et introivit latro: exiit contemptor verbi, et ingressus est confitens Verbum: exiit contemnens salutem, et introivit de cruce mercans salutem. Scio et antea de latrone me dixisse, sed diversas habet intelligentias, ideo dicit sermo iste: latro de ligno mercatus est salutem, latro furatur caeleste imperium; vim facit majestati, non virtute propria sed fide vincens.
 
 Ipsius Domini vox est:
 
 Regnum caelorum vim patitur et violenti rapiunt illud.

In cruce duo latrones, imago est Iudaeorum et gentilium ; latro qui paenituit. imaginem obtinuit populi ex gentibus congregati, qui prius in errore ambulaverat et post hoc veritatem agnovit. Imaginem vero latro ille obtinuit Iudaeorum , qui usque ad finem perseveravit in errore, et usque ad tempus quidem crucis viam malignitatis gerunt. Crux autem divisit utrumque; viam namque malignitatis et perditionis, qui non credidit ingressus est; viam autem salutis qui credidit adeptus est. In cruce didicit latro differentiam viarum,
 quoniam novit Dominus viam iustorum, via autem impiorum peribit.

Vide Dei iustum iudicium, ut dicas et tu cum propheta:
 Iustus es Domine et rectum iudicium tuum. 
 
 Propter unum peccatum damnatus est
 Adam , et propter unam fidei vocem latro salvatus est. Unum peccatum defecit illum, et una iustitia introduxit istum.
 Adam 
 eiectus est de paradiso, et latro habitator factus est paradisi. O admiranda rerum materia! Nec
 Abrahae 
 per vocem data est repromissio paradisi. Hereditavit quidem per fidem, repromissionem autem paradisi nemo ante latronem accepit.

Hic attendite diligentius perscrutantes vetus testamentum et novum: nullum invenietis ante latronem repromissionem paradisi meruisse: non
 Abraham , non
 Isaac , non
 Iacob , non
 Moysen ; non prophetas nec apostolos, sed ante omnes reperietis latronem. Audite igitur dominicam vocem dicentem:
 Amen dico tibi, hodie mecum eris in paradiso. 
 
 Vocavit quippe Deus
 Abraham 
 dicens:
 Exi de terra tua et de cognatione tua 
 
 et non dixit illi:
 Hereditatem capies paradisi 
 sed:
 Veni in terram quam monstravero tibi 
 . Et Isaac quidem typum Christi portavit, et
 Iacob 
 colluctatus in figura cum Deo est; et
 Moyses 
 legem accepit, et repromissionem audivit, bona terrae se esse manducaturum, si legem domini Dei sui custodisset; et nusquam repromissionem paradisi ante latronem inveneritis.

Necessarium ergo est quaerere cur huic ante alios et ante tales viros fide dignissimos potissimum repromisit. Credidit
 Abraham 
 Deo, sed credidit non sub tali conditione positus, sed credidit illi de caelis loquenti et de propria auctoritate legem danti. Credidit et
 Isaias 
 Domino, sed in gloria consistenti:
 Vidi, enim, inquit, Dominum sedentem super thronum excelsum et elevatum. 
 
 Credidit
 Ezechiel 
 sed et ipse Dominum super cherubim contemplatus est. Crediderunt et reliqui prophetae, sed diversis modis Dominum intuentes gloriae, sicut videre possibile humanae fuit naturae. Credidit siquidem
 Moyses , sed de medio ignis loquenti, et in tubae clangore et in tonitruo, quae et infidelem poterant provocare.

Haec autem dico non ut sanctis derogem, quod absit, sed propter eum qui solus per verbum meruit paradisum. Iste ergo vidit salvatorem non super thronum regalem, non adorare in templum, non loquentem de caelis, non per angelos disponentem, sed in poena sociatum latronibus. Vidit in tormentis et tanquam in gloria adorat; vidit in cruce et rogat quasi in caelis sedentem; vidit condemnatum et regem vocat dicens:
 Domine, memento mei cum veneris in regnum tuum.

Crucifixum vides, et regem praedicas? In ligno pendere cernis, et caelorum regnum meditaris? O admirandam latronis confessionem! Numquidnam scripturas legisti, ab iniquitate non cessans? Numquidnam prophetas audisti, homicidia exercens? Numquidnam audisti divinum sermonem, quando ad caedem gladium acuebas? Unde eruditus es talia philosophari de Christo? Iudaei crucifixerunt, qui noverunt legem et prophetas legerunt; et tu horum ignarus Deum vides crucifixum et adoras condemnatum. 
 Quis te erudivit, o latro, talia de eo dicere? Non me, inquit, lex docuit sed sol occultans lumen suum. Vidi quidem crucifixum sed et terraemotum sensi, et propter parricidas Iudaeos elementa indignantia intellexi. Et petrae quidem scindebantur, et corda hominum non metuebant. Scissae sunt petrae, diruptum est velumm templi, et Iudaeorum secreta patuerunt.

Et hoc quidem velum erat, sed pretiosum, quod in diebus celeberrimis suspendebatur, pretiosum valde, de purpura et bysso et cocco auro et hiacyntho contextum. In illo enim tempore crucis, terra mota est, sol fugit, et petrae scissae sunt, velum diruptum est, monumenta patuerunt.

Et sicut gloria domus est ubi velum pendet, habitante intrinsecus domino domus, sic ignominia templi est unde recessit Spiritus sanctus. Postquam impietas infidelium Deo intulit manus, iniuria Domino facta est qui habitavit in templo. Et ideo recedente Domino, deserta remansit domus, sicut ipse dixit:
 Ecce relinquetur vobis domus vestra deserta. 
 
 Egresso rege gloriae, dirupta sunt singula regna, aperta sunt monumenta, et surrexerunt mortui, et intraverunt in sanctam civitatem, ut inexcusabilem relinquerent causam, et Domini resurrectio firmaretur.

Iudaei inquiunt:
 Si filius Dei es, descende de cruce et credimus tibi. 
 
 Considera nunc vocem filiorum diaboli, quomodo imitantur vocem paternam. Diabolus dicebat:
 Si filius Dei es, mitte te deorsum. 
 
 Et Iudaei dicunt:
 Si filius Dei es, descende de cruce et credimus tibi.

Pariter crucifigunt latrones, non tanquam inimici latronum, participes enim erant sceleris eorum, sed ut infamarent dominum suum, qui non sine causa crucifixus sit, sed quasi facinorosus inventus sit. Non tacuit Isaias propheta huius narrationem dicens:
 Ob iniquitatem populi ductus est ad mortem, et cum iniquis deputatus est 
 , hoc est cum latronibus; quibus ideo sociaverunt Christum , ut macularent Domini passionem.

Ut autem scias quia non oderunt latrones, audi
 Pilatum 
 dicentem:
 Quem vultis ut dimittam vobis,
 Iesum 
 an
 Barabban , qui propter homicidium in vinculis tenebatur. 
 
 Et illi dixerunt:
 Dimitte nobis
 Barabban . 
 
 Latrones petierunt latronem; Dominum autem crucifixerunt, non virtute sua vincentes, sed dispensationis et prophetiae implebatur voluntas. Dicit illis
 Pilatus :
 Regem vestrum crucifigam? 
 
 At illi dicebant:
 Nos non habemus regem nisi Caesarem. 
 
 Abnuerunt Dei regnum et traditi sunt regno Romanorum ; quia quod habebant non intellexerunt, et ideo quod petierunt acceperunt.

Coronaverunt spinis, crucifixerunt, obtulerunt ei fel et acetum. Et haec ipsa futura olim praedixerat
 
 
 Moyses 
 dicens:
 
 Generatio prava et exasperans, haec Domino tribuis? 
 
 Et qui dederat tibi manna in deserto, huic tu fel obtulisti? Et qui tibi delicias de terra produxit, tu illi spineam imponis coronam? Ideo clamat
 
 
 Isaias 
 propheta dicens:
 
 Sustinui ut faceret uvas, fecit autem spinas. 
 
 Dicunt Iudaei :
 Sanguis eius super nos et super filios nostros.

Illis ad condemnationem, nobis autem ad iustificationem. Sanguis Christi , illis ad mortem, nobis vero ad vitam. Non est enim sanguis Christi deterior babylonio igni. Ille scivit sanctorum in camino honorare corpora et Chaldaeos comburere. Quanto magis sanguis ille scivit perdere incredulos et salvare fideles?

Decuit enim splendore crucis obcaecare infideles et illuminare credentes. Sola enim Christi crux est, quae vere solvit tenebras, et regnum demonum dissipavit, et omnem terrorem malignantium abstulit. Crux sanctitatem providit, crux sol iustitiae facta es, ut illuminati misericordia eius, glorificemus Patrem et Filium et Spiritum sanctum, qui vivit et regnat Deus per omnia saecula saeculorum. Amen.