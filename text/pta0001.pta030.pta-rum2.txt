La venirea Domnului şi Mântuitorului nostru şi în prezenţa Lui trupească, îngerii care conduceau cereştile coruri bine-vesteau păstorilor, zicând:
 Vă vestesc bucurie mare, care va fi la tot poporul! 
 
 Prin urmare, de la înşişi sfinţii îngeri împrumutând şi noi glasul, vă vestim vouă bucurie mare. Căci astăzi Biserica este în pace şi ereticii
 
 (sunt) în turbare; astăzi corabia Bisericii este în port şi nebunia ereticilor este aruncată în valuri; astăzi, fraţilor, păstorii Bisericii (se găsesc) în siguranţă şi ereticii sunt în tulburare; astăzi oile Domnului (se află) la adăpost şi lupii înnebunesc; astăzi via Domnului (se află) în belşug şi lucrătorii nedreptăţii în lipsă; astăzi poporul lui Hristos, preaiubiţilor, este preaslăvit şi vrăjmaşii adevărului sunt umiliţi; astăzi, preiubiţilor, Hristos (se află) în bucurie şi diavolul în amărăciune; astăzi îngerii (se află) în veselie şi demonii (se găsesc) în încurcătură. Şi ce (nevoie este) să spunem mai multe? Astăzi Hristos care este împăratul păcii, înaintând cu pacea sa, a alungat toată vrajba, a smuls neînţelegerile, a tulburat discordia şi, precum strălucirea soarelui pe cer, aşa luminează (Hristos) Biserica cu splendoarea păcii. Pentru că vi s-a născut astăzi, zice, Mântuitorul lumii (Lc 2, 11). O cât de dorit (este) numele păcii, cât de statornică (este) temelia evlaviei creştine, şi (cât) de împodobit altarul cel ceresc al Domnului. Şi ce putem spune în chip potrivit despre pace. Pacea este însuşi numele lui Hristos, precum zice şi Apostolul:
 căci Hristos este pacea noastră, care face din cele două una
 
 , care nu erau de acord nu din pricina opiniilor (diferite) sau a credinţei, ci din invidia diavolului. Într-adevăr, precum atunci când împăratul iese în public, şi străzile sunt curăţate, şi cetatea este împodobită cu toate felurile de flori şi ornamente, ca să nu se găsească nimic ce ar putea părea lipsit de vrednicie în ochii împăratului; aşa şi acum, când apare Hristos ca împărat al păcii, tot (lucrul) care era trist a fost îndepărtat din mijloc(ul comunităţii); şi începând să strălucească adevărul, este alungată minciuna, fuge discordia, străluceşte armonia. Şi precum vedem adesea că se întâmplă, acolo unde sunt reprezentate imaginile împăraţilor sau (mai bine zis) ale fraţilor, ca să fie descoperite însemnele concordiei în amândoi, iscusitul pictor a aşezat în spatele amândurora concordia în chip de femeie, care, cuprinzându-i pe amândoi cu braţele, face cunoscut că aceşti (împăraţi) care sunt văzuţi separaţi în trupuri se armonizează în opinii şi voinţă; tot aşa şi acum pacea Domnului stând în mijloc şi unindu-i pe amândoi în sânul nostru mângâietor, arată, strângându-i în braţe, că trupurile separate se unesc într-o singură suflare,
 
 întru care este împlinit fără dubiu
 
 cuvântul profetic, care zice:
 
 şi va fi sfatul păcii între amândoi.

Şi chiar ieri părintele nostru comun a arătat mai înainte (aceasta) în cuvântarea evanghelică despre pace, (iar) astăzi noi descoperim cu adevărat cuvintele păcii; ieri, el însuşi ne-a primit cu braţele deschise cu cuvântul păcii, iar astăzi noi, cu pieptul lărgit şi braţele deschise, alergăm în întâmpinarea lui cu darurile păcii. Acum conflictele au fost stinse. Frumuseţea păcii a dobândit toate, acum diavolul este în amărăciune şi întreaga ceată a demonilor în tânguire; acum (este) bucurie întru cele cereşti, şi veselie între îngeri, cărora pacea le este caracteristică în mod deosebit; pe aceasta o preţuiesc chiar şi oştile cereşti, lângă care se găseşte izvorul ei etern din care sunt înrourate apoi chiar cele de pe pământ, fiind picuraţi stropi (ai păcii). Şi prin urmare, chiar dacă pacea este lăudată de către sfinţi pe pământ, strălucirea ei prisoseşte în cer datorită laudelor: îngerii din ceruri o laudă şi zic:
 Slavă întru cei de sus lui Dumnezeu,
 
 şi pe pământ pace, între oameni bunăvoire. 
 
 Vedeţi, fraţilor, în ce fel toate cele cereşti şi cele pământeşti îşi trimit pe rând darurile păcii: îngerii din ceruri vestesc pe pământ pacea, (iar) pe pământ sfinţii Îl slăvesc pe Hristos, Care este pacea noastră, aflat întru cele cereşti, şi strigă în coruri tainice:
 Osana 
 
 întru cei de sus 
 . Prin urmare să zicem şi noi:
 Slavă întru cei de sus lui Dumnezeu 
 , Care l-a umilit pe diavolul şi L-a înălţat pe Hristosul Său.
 Slavă întru cei de sus lui Dumnezeu 
 , Care a alungat discordia şi a aşezat pacea.

Vă arăt vouă meşteşugul diavolului, a cărui viclenie voi nu o ignoraţi. A văzut Satana fermitatea şi statornicia credinţei, a văzut-o păzită de evlavia dogmelor, a văzut-o pe ea având din belşug roadele faptelor bune, şi prin urmare a venit (să-i conducă) pe toţi spre nebunie, şi a izbucnit în turbarea mâniei, ca să sfâşie armonia, ca să smulgă milostivirea, ca să sfărâme pacea, dar pacea să fie întotdeauna cu noi. Amin.