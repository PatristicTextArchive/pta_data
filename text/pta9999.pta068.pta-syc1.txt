ܦ݁ܰܘܠܳܘܣ ܥܰܒ݂ܕ݁ܳܐ ܕ݁ܝܶܫܽܘܥ ܡܫܺܝܚܳܐ . ܩܰܪܝܳܐ ܂ ܘܰܫܠܺܝܚܳܐ .
 ܕ݁ܶܐܬ݂ܦ݁ܪܶܫ ܠܶܐܘܰܢܓ݁ܶܠܺܝܳܘܢ ܕ݁ܰܐܠܳܗܳܐ .

ܕ݁ܡܶܢ ܩܕ݂ܺܝܡ ܡܠܰܟ݂ ܒ݁ܝܰܕ݂ ܢܒ݂ܺܝܰܘܗ̱ܝ̈ ܂ ܒ݁ܰܟ݂ܬ݂ܳܒ݂ܶܐ̈
 ܩܰܕ݁ܺܝܫܶܐ̈ .

ܥܰܠ ܒ݁ܪܶܗ ܁ ܗܰܘ ܕ݁ܶܐܬ݂ܺܝܠܶܕ݂ ܒ݁ܰܒ݂ܣܰܪ ܡܶܢ ܙܰܪܥܳܐ ܕ݁ܒ݂ܶܝܬ݂
 ܕ݁ܰܘܺܝܕ݂ ܆

ܘܶܐܬ݂ܺܝܕ݂ܰܥ ܒ݁ܪܳܐ ܕ݁ܰܐܠܳܗܳܐ ܇ ܒ݁ܚܺܝܠ ܘܰܒ݂ܪܽܘܚ ܩܕ݂ܽܘܫ . ܕ݁ܩܳܡ
 ܡܶܢ ܒ݁ܶܝܬ݂ ܡܺܝܬ݂ܶܐ̈ ܂ ܝܶܫܽܘܥ ܡܫܺܝܚܳܐ ܂ ܡܳܪܰܢ .

ܕ݁ܒ݂ܶܗ ܢܣܰܒ݂ܢ ܛܰܝܒ݁ܽܘܬ݂ܳܐ ܘܰܫܠܺܝܚܽܘܬ݂ܳܐ ܂ ܒ݁ܟ݂ܽܠܗܽܘܢ ܥܰܡ̱ܡܶܐ̈
 ܆ ܐܰܝܟ݂ ܕ݁ܢܶܫܬ݁ܰܡܥܽܘܢ ܠܗܰܝܡܳܢܽܘܬ݂ܳܐ ܕ݁ܰܫܡܶܗ .

ܕ݁ܳܐܦ݂ ܐܰܢ̱ܬ݁ܽܘܢ ܡܶܢܗܽܘܢ ܐܰܢ̱ܬ݁ܽܘܢ ܆ ܩܪܰܝܳܐ̈ ܒ݁ܝܶܫܽܘܥ ܡܫܺܝܚܳܐ
 .

ܠܟ݂ܽܠܗܽܘܢ ܕ݁ܰܒ݂ܪܽܗ̱ܘܡܺܝ ܇ ܚܰܒ݁ܺܝܒ݂ܰܘܗ̱ܝ̈ ܕ݁ܰܐܠܳܗܳܐ ܂ ܩܪܰܝܳܐ̈
 ܂ ܘܩܰܕ݁ܺܝܫܶܐ̈ . ܫܠܳܡܳܐ ܘܛܰܝܒ݁ܽܘܬ݂ܳܐ ܥܰܡܟ݂ܽܘܢ ܁ ܡܶܢ ܐܰܠܳܗܳܐ ܐܰܒ݂ܽܘܢ ܆ ܘܡܶܢ ܡܳܪܰܢ
 ܝܶܫܽܘܥ ܡܫܺܝܚܳܐ ܀

ܠܽܘܩܕ݂ܰܡ ܡܰܘܕ݁ܶܐ ܐ̱ܢܳܐ ܠܰܐܠܳܗܝ ܁ ܒ݁ܝܶܫܽܘܥ ܡܫܺܝܚܳܐ ܂ ܥܰܠ
 ܟ݁ܽܠܟ݂ܽܘܢ ܆ ܕ݁ܗܰܝܡܳܢܽܘܬ݂ܟ݂ܽܘܢ ܐܶܫܬ݁ܰܡܥܰܬ݂ ܒ݁ܟ݂ܽܠܶܗ ܥܳܠܡܳܐ .

ܣܳܗܶܕ݂ ܗ̱ܽܘ ܠܺܝ ܓ݁ܶܝܪ ܐܰܠܳܗܳܐ ܕ݁ܠܶܗ ܡܫܰܡܶܫ ܐ̱ܢܳܐ ܒ݁ܪܽܘܚ
 ܒ݁ܶܐܘܰܢܓ݁ܶܠܺܝܳܘܢ ܕ݁ܰܒ݂ܪܶܗ ܆ ܕ݁ܰܕ݂ܠܳܐ ܫܰܠܘܳܐ ܒ݁ܟ݂ܽܠܙܒ݂ܰܢ ܡܶܬ݁ܕ݁ܟ݂ܰܪ ܐ̱ܢܳܐ ܠܟ݂ܽܘܢ
 ܒ݁ܰܨܠܰܘܳܬ݂ܝ̈ .

ܘܡܶܬ݂ܚܰܢܰܢ ܐ̱ܢܳܐ ܂ ܕ݁ܶܐܢ ܡܶܢ ܟ݁ܰܕ݁ܽܘ ܬ݁ܶܬ݂ܦ݁ܬ݂ܰܚ ܠܺܝ ܐܽܘܪܚܳܐ
 ܒ݁ܨܶܒ݂ܝܳܢܶܗ ܕ݁ܰܐܠܳܗܳܐ ܇ ܕ݁ܺܐܬ݂ܶܐ ܠܘܳܬ݂ܟ݂ܽܘܢ .

ܡܶܛܽܠ ܕ݁ܛܳܒ݂ ܣܘܶܐ ܐ̱ܢܳܐ ܕ݁ܶܐܚܙܶܟ݂ܽܘܢ ܁ ܘܶܐܬ݁ܶܠ ܠܟ݂ܽܘܢ
 ܡܰܘܗܰܒ݂ܬ݁ܳܐ ܕ݁ܪܽܘܚ ܂ ܕ݁ܒ݂ܳܗ ܬ݁ܶܫܬ݁ܰܪܪܽܘܢ .

ܘܰܐܟ݂ܚܕ݂ܳܐ ܢܶܬ݂ܒ݁ܰܝܰܐ ܒ݁ܗܰܝܡܳܢܽܘܬ݂ܳܐ ܕ݁ܺܝܠܟ݂ܽܘܢ ܘܕ݂ܺܝܠܝ
 ܀

ܨܳܒ݂ܶܐ ܐ̱ܢܳܐ ܕ݁ܶܝܢ ܐܰܚܰܝ̈ ܕ݁ܬ݂ܶܕ݁ܥܽܘܢ ܆ ܕ݁ܙܰܒ݂ܢܺܝܢ̈
 ܣܰܓ݁ܺܝܳܐܢ̈ ܨܒ݂ܺܝܬ݂ ܕ݁ܺܐܬ݂ܶܐ ܠܘܳܬ݂ܟ݂ܽܘܢ : ܘܶܐܬ݂ܟ݁ܠܺܝܬ݂ ܥܕ݂ܰܡܳܐ ܠܗܳܫܳܐ . ܕ݁ܳܐܦ݂
 ܒ݁ܟ݂ܽܘܢ ܢܶܗܘܶܐ ܠܺܝ ܐܳܕ݂ܫܳܐ ܂ ܐܰܝܟ݂ ܕ݁ܰܒ݂ܫܰܪܟ݁ܳܐ ܕ݁ܥܰܡ̱ܡܶܐ̈ .

ܝܰܘܢܳܝܶܐ̈ ܘܒ݂ܰܪܒ݁ܪܳܝܶܐ̈ . ܚܰܟ݁ܺܝܡܶܐ̈ ܘܣܰܟ݂ܠܶܐ̈ . ܕ݁ܰܠܟ݂ܽܠܢܳܫ
 ܚܰܝܳܒ݂ ܐ̱ܢܳܐ ܕ݁ܰܐܟ݂ܪܶܙ .

ܘܗܳܟ݂ܰܢܳܐ ܡܶܬ݂ܚܰܦ݁ܰܛ ܐ̱ܢܳܐ ܆ ܕ݁ܳܐܦ݂ ܠܟ݂ܽܘܢ ܕ݁ܰܒ݂ܪܽܗ̱ܘܡܺܝ
 ܐܶܣܰܒ݁ܰܪ .

ܠܳܐ ܓ݁ܶܝܪ ܒ݁ܳܗܶܬ݂ ܐ̱ܢܳܐ ܒ݁ܶܗ ܒ݁ܶܐܘܰܢܓ݁ܶܠܺܝܳܘܢ . ܡܶܛܽܠ
 ܕ݁ܚܰܝܠܳܐ ܗ̱ܘ ܕ݁ܰܐܠܳܗܳܐ ܇ ܠܚܰܝܶܐ̈ ܕ݁ܟ݂ܽܠ ܕ݁ܰܡܗܰܝܡܢܺܝܢ ܒ݁ܶܗ ܆ ܐܶܢ ܡܶܢ ܝܺܗܽܘܕ݂ܳܝܶܐ̈
 ܠܽܘܩܕ݂ܰܡ ܂ ܘܶܐܢ ܡܶܢ ܐܰܪܡܳܝܶܐ̈ .

ܟ݁ܺܐܢܽܘܬ݂ܶܗ ܓ݁ܶܝܪ ܕ݁ܰܐܠܳܗܳܐ ܒ݁ܶܗ ܡܶܬ݂ܓ݁ܰܠܝܳܐ ܇ ܡܶܢ
 ܗܰܝܡܳܢܽܘܬ݂ܳܐ ܠܗܰܝܡܳܢܽܘܬ݂ܳܐ . ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܟ݂ܺܐܢܳܐ ܡܶܢ ܗܰܝܡܳܢܽܘܬ݂ܳܐ
 ܢܺܚܶܐ ܀

ܡܶܬ݂ܓ݁ܠܶܐ ܗ̱ܘ ܓ݁ܶܝܪ ܪܽܘܓ݂ܙܶܗ ܕ݁ܰܐܠܳܗܳܐ ܡܶܢ ܫܡܰܝܳܐ ܇ ܥܰܠ
 ܟ݁ܽܠܶܗ ܥܰܘܠܗܽܘܢ ܘܪܽܘܫܥܗܽܘܢ ܕ݁ܰܒ݂ܢܰܝܢܳܫܳܐ̈ ܆ ܗܳܢܽܘܢ ܕ݁ܩܽܘܫܬ݁ܳܐ ܒ݁ܥܰܘܠܳܐ
 ܐܰܚܺܝܕ݂ܺܝܢ .

ܡܶܛܽܠ ܕ݁ܺܝܕ݂ܺܝܥܽܘܬ݂ܶܗ ܕ݁ܰܐܠܳܗܳܐ ܓ݁ܰܠܝܳܐ ܗ̱ܝ ܒ݁ܗܽܘܢ . ܐܰܠܳܗܳܐ
 ܓ݁ܶܝܪ ܓ݁ܠܳܗ ܒ݁ܗܽܘܢ .

ܟ݁ܰܣܝܳܬ݂ܶܗ̈ ܓ݁ܶܝܪ ܕ݁ܰܐܠܳܗܳܐ ܡܶܢ ܬ݁ܰܪܡܝܳܬ݂ܶܗ̈ ܕ݁ܥܳܠܡܳܐ ܆
 ܠܒ݂ܶܪܝܳܬ݂ܶܗ̈ ܒ݁ܣܽܘܟ݁ܳܠܳܐ ܡܶܬ݂ܚܰܙܝܳܢ̈ . ܘܚܰܝܠܶܗ ܘܰܐܠܳܗܽܘܬ݂ܶܗ ܕ݁ܰܠܥܳܠܰܡ .
 ܕ݁ܢܶܗܘܽܘܢ ܕ݁ܠܳܐ ܡܰܦ݁ܰܩ ܒ݁ܪܽܘܚ .

ܡܶܛܽܠ ܕ݁ܺܝܕ݂ܰܥܘ ܠܰܐܠܳܗܳܐ ܆ ܘܠܳܐ ܐܰܝܟ݂ ܕ݁ܠܰܐܠܳܗܳܐ ܫܰܒ݁ܚܽܘܗ̱ܝ
 ܂ ܘܰܐܘܕ݁ܺܝܘ ܠܶܗ . ܐܶܠܳܐ ܐܶܣܬ݁ܰܪܰܩܘ ܒ݁ܡܰܚܫܒ݂ܳܬ݂ܗܽܘܢ̈ ܂ ܘܶܐܬ݂ܚܰܫܰܟ݂ ܠܶܒ݁ܗܽܘܢ ܂
 ܕ݁ܠܳܐ ܡܶܣܬ݁ܰܟ݁ܰܠ .

ܘܟ݂ܰܕ݂ ܣܳܒ݂ܪܺܝܢ ܒ݁ܢܰܦ݂ܫܗܽܘܢ ܕ݁ܚܰܟ݁ܺܝܡܺܝܢ ܐܶܢܽܘܢ ܆ ܫܛܰܘ ܠܗܽܘܢ
 .

ܘܚܰܠܶܦ݂ܘ ܬ݁ܶܫܒ݁ܽܘܚܬ݁ܶܗ ܕ݁ܰܐܠܳܗܳܐ ܕ݁ܠܳܐ ܡܶܬ݂ܚܰܒ݁ܰܠ ܆
 ܒ݁ܰܕ݂ܡܽܘܬ݂ܳܐ ܕ݁ܨܰܠܡܳܐ ܕ݁ܒ݂ܰܪܢܳܫܳܐ ܕ݁ܡܶܬ݂ܚܰܒ݁ܰܠ : ܘܒ݂ܰܕ݂ܡܽܘܬ݂ܳܐ ܕ݁ܦ݂ܳܪܰܚܬ݂ܳܐ ܂
 ܘܕ݂ܰܐܪܒ݁ܥܰܬ݂̈ ܪܶܓ݂ܠܶܝܗ̈ ܂ ܘܰܕ݂ܪܰܚܫܳܐ ܕ݁ܰܐܪܥܳܐ .

ܡܶܛܽܠ ܗܳܢܳܐ ܐܰܫܠܶܡ ܐܶܢܽܘܢ ܐܰܠܳܗܳܐ ܠܰܪܓ݂ܺܝܓ݂ܳܬ݂ܳܐ̈ ܛܰܡܳܐܬ݂ܳܐ̈
 ܕ݁ܠܶܒ݁ܗܽܘܢ ܆ ܕ݁ܰܢܨܰܥܪܽܘܢ ܦ݁ܰܓ݂ܪܰܝܗܽܘܢ̈ ܒ݁ܗܽܘܢ .

ܘܚܰܠܶܦ݂ܘ ܫܪܳܪܶܗ ܕ݁ܰܐܠܳܗܳܐ ܒ݁ܟ݂ܰܕ݁ܳܒ݂ܽܘܬ݂ܳܐ . ܘܰܕ݂ܚܶܠܘ
 ܘܫܰܡܶܫܘ ܠܒ݂ܶܪܝܳܬ݂ܳܐ̈ ܂ ܛܳܒ݂ ܡܶܢ ܕ݁ܰܠܒ݂ܳܪܽܘܝܗܶܝܢ : ܕ݁ܠܶܗ ܬ݁ܶܫܒ݁ܚܳܢ̈ ܘܒ݂ܽܘܪܟ݁ܳܢ̈ ܇
 ܠܥܳܠܰܡ ܥܳܠܡܺܝܢ ܐܰܡܺܝܢ ܀

ܡܶܛܽܠ ܗܳܢܳܐ ܐܰܫܠܶܡ ܐܶܢܽܘܢ ܐܰܠܳܗܳܐ ܠܟ݂ܺܐܒ݂ܶܐ̈ ܕ݁ܨܰܥܪܳܐ .
 ܢܶܩܒ݂ܳܬ݂ܗܽܘܢ̈ ܓ݁ܶܝܪ ܚܰܠܶܦ݂ ܚܫܰܚܬ݂ܳܐ ܕ݁ܰܟ݂ܝܳܢܗܶܝܢ . ܘܰܒ݂ܡܶܕ݁ܶܡ ܕ݁ܠܳܐ ܡܟ݂ܳܢ
 ܐܶܬ݂ܚܰܫܰܚ .

ܘܬ݂ܽܘܒ݂ ܐܳܦ݂ ܕ݁ܶܟ݂ܪܰܝܗܽܘܢ̈ ܗܳܟ݂ܰܢܳܐ ܆ ܫܒ݂ܰܩܘ ܚܫܰܚܬ݂ܳܐ
 ܕ݁ܰܟ݂ܝܳܢܳܐ ܕ݁ܢܶܩܒ݂ܳܬ݂ܳܐ̈ ܆ ܘܶܐܫܬ݁ܰܪܰܚܘ ܒ݁ܪܶܓ݁ܬ݂ܳܐ ܚܰܕ݂ ܥܰܠ ܚܰܕ݂ . ܘܕ݂ܶܟ݂ܪܳܐ ܥܰܠ
 ܕ݁ܶܟ݂ܪܳܐ ܒ݁ܶܗܬ݁ܬ݂ܳܐ ܥܒ݂ܰܕ݂ܘ . ܘܦ݂ܽܘܪܥܳܢܳܐ ܕ݁ܙܳܕ݂ܶܩ ܗ̱ܘܳܐ ܠܛܳܥܝܽܘܬ݂ܗܽܘܢ ܂
 ܒ݁ܰܩܢܽܘܡܗܽܘܢ ܩܰܒ݁ܠܽܘܗ̱ܝ .

ܘܰܐܝܟ݂ ܕ݁ܠܳܐ ܕ݁ܳܢܘ ܒ݁ܢܰܦ݂ܫܗܽܘܢ ܕ݁ܢܶܕ݁ܥܽܘܢ ܠܰܐܠܳܗܳܐ ܆ ܐܰܫܠܶܡ
 ܐܶܢܽܘܢ ܐܰܠܳܗܳܐ ܠܡܰܕ݁ܥܳܐ ܕ݁ܰܣܪܺܝܩܽܘܬ݂ܳܐ . ܕ݁ܢܶܗܘܽܘܢ ܥܳܒ݂ܕ݁ܺܝܢ ܡܶܕ݁ܶܡ ܕ݁ܠܳܐ ܘܳܠܶܐ
 .

ܟ݁ܰܕ݂ ܡܠܶܝܢ ܟ݁ܽܠ ܥܰܘܳܠܽܘܬ݂ܳܐ ܂ ܘܙܳܢܝܽܘܬ݂ܳܐ ܂ ܘܡܰܪܺܝܪܽܘܬ݂ܳܐ ܂
 ܘܒ݂ܺܝܫܽܘܬ݂ܳܐ ܂ ܘܥܳܠܽܘܒ݂ܽܘܬ݂ܳܐ ܂ ܘܰܚܣܳܡܳܐ ܂ ܘܩܶܛܠܳܐ ܂ ܘܚܶܪܝܳܢܳܐ ܂ ܘܢܶܟ݂ܠܳܐ ܂
 ܘܡܰܚܫܒ݂ܳܬ݂ܳܐ̈ ܒ݁ܺܝܫܳܬ݂ܳܐ̈ ܂

ܘܪܶܛܢܳܐ ܂ ܘܡܶܐܟ݂ܰܠܩܰܪܨܳܐ . ܘܰܣܢܺܝܐܝܺܢ ܠܰܐܠܳܗܳܐ ܂ ܡܨܰܥܪܳܢܶܐ̈
 ܂ ܚܬ݂ܺܝܪܶܐ̈ ܂ ܫܰܒ݂ܗܪܳܢܶܐ̈ ܂ ܡܶܫܟ݁ܚܰܝ̈ ܒ݁ܺܝܫܳܬ݂ܳܐ̈ ܂ ܚܰܣܺܝܪܰܝ̈ ܪܶܥܝܳܢܳܐ .
 ܕ݁ܠܰܐܒ݂ܳܗܰܝܗܽܘܢ̈ ܠܳܐ ܡܶܬ݁ܛܦ݁ܺܝܣܺܝܢ .

ܘܕ݂ܰܩܝܳܡܳܐ ܠܰܝܬ݁ ܠܗܽܘܢ . ܘܠܳܐ ܚܽܘܒ݁ܳܐ ܂ ܘܠܳܐ ܫܰܝܢܳܐ ܂ ܘܠܳܐ
 ܪܰܚܡܶܐ̈ ܂ ܐܺܝܬ݂ ܒ݁ܗܽܘܢ .

ܐܰܝܠܶܝܢ ܕ݁ܟ݂ܰܕ݂ ܝܳܕ݂ܥܺܝܢ ܕ݁ܺܝܢܶܗ ܕ݁ܰܐܠܳܗܳܐ : ܕ݁ܠܰܐܝܠܶܝܢ
 ܕ݁ܰܐܝܟ݂ ܗܳܠܶܝܢ ܣܳܥܪܺܝܢ ܠܡܰܘܬ݁ܳܐ ܡܚܰܝܶܒ݂ ܆ ܠܳܐ ܗ̱ܘܳܐ ܒ݁ܰܠܚܽܘܕ݂ ܥܳܒ݂ܕ݁ܺܝܢ ܠܗܶܝܢ ܆
 ܐܶܠܳܐ ܐܳܦ݂ ܡܶܫܬ݁ܰܘܬ݁ܦ݂ܺܝܢ ܠܰܐܝܠܶܝܢ ܕ݁ܗܳܠܶܝܢ ܥܳܒ݂ܕ݁ܺܝܢ ܀

ܡܶܛܽܠ ܗܳܢܳܐ ܠܰܝܬ݁ ܠܳܟ݂ ܡܰܦ݁ܰܩ ܒ݁ܪܽܘܚܳܐ ܂ ܐܳܘ ܒ݁ܰܪܢܳܫܳܐ ܁
 ܕ݁ܳܐܶܢ ܚܰܒ݂ܪܶܗ : ܒ݁ܗܰܘ ܓ݁ܶܝܪ ܕ݁ܕ݂ܳܐܶܢ ܐܰܢ̱ܬ݁ ܚܰܒ݂ܪܳܟ݂ ܆ ܢܰܦ݂ܫܳܟ݂ ܗ̱ܽܘ ܡܚܰܝܶܒ݂
 ܐܰܢ̱ܬ݁ . ܐܳܦ݂ ܐܰܢ̱ܬ݁ ܓ݁ܶܝܪ ܕ݁ܕ݂ܳܐܶܢ ܐܰܢ̱ܬ݁ ܆ ܒ݁ܗܶܝܢ ܗ̱ܽܘ ܡܶܬ݂ܗܰܦ݁ܰܟ݂ ܐܰܢ̱ܬ݁
 .

ܘܝܳܕ݂ܥܺܝܢܰܢ ܕ݁ܺܐܝܬ݂ܰܘܗ̱ܝ ܕ݁ܺܝܢܶܗ ܕ݁ܰܐܠܳܗܳܐ ܒ݁ܩܽܘܫܬ݁ܳܐ ܇ ܥܰܠ
 ܐܰܝܠܶܝܢ ܕ݁ܰܒ݂ܗܳܠܶܝܢ ܡܶܬ݂ܗܰܦ݁ܟ݂ܺܝܢ .

ܡܳܢܳܐ ܕ݁ܶܝܢ ܡܶܬ݂ܚܰܫܰܒ݂ ܐܰܢ̱ܬ݁ ܐܳܘ ܒ݁ܰܪܢܳܫܳܐ ܇ ܕ݁ܕ݂ܳܐܶܢ ܐܰܢ̱ܬ݁
 ܠܰܐܝܠܶܝܢ ܕ݁ܰܒ݂ܗܳܠܶܝܢ ܡܶܬ݂ܗܰܦ݁ܟ݂ܺܝܢ ܇ ܟ݁ܰܕ݂ ܐܳܦ݂ ܐܰܢ̱ܬ݁ ܒ݁ܗܶܝܢ ܡܶܬ݂ܗܰܦ݁ܰܟ݂ ܐܰܢ̱ܬ݁
 ܆ ܕ݁ܰܐܢ̱ܬ݁ ܬ݁ܶܥܪܽܘܩ ܡܶܢ ܕ݁ܺܝܢܶܗ ܕ݁ܰܐܠܳܗܳܐ .

ܐܰܘ ܥܰܠ ܥܽܘܬ݂ܪܳܐ ܕ݁ܒ݂ܰܣܺܝܡܽܘܬ݂ܶܗ ܂ ܘܥܰܠ ܡܰܓ݁ܪܰܬ݂ ܪܽܘܚܶܗ ܇
 ܘܥܰܠ ܐܰܬ݂ܪܳܐ ܕ݁ܝܰܗ̱ܒ݂ ܠܳܟ݂ ܂ ܡܰܡܪܰܚ ܐܰܢ̱ܬ݁ ܆ ܘܠܳܐ ܝܳܕ݂ܰܥ ܐܰܢ̱ܬ݁ ܂
 ܕ݁ܒ݂ܰܣܺܝܡܽܘܬ݂ܶܗ ܕ݁ܰܐܠܳܗܳܐ ܂ ܠܰܬ݂ܝܳܒ݂ܽܘܬ݂ܳܐ ܗܽܘ ܡܰܝܬ݁ܝܳܐ ܠܳܟ݂ .

ܐܶܠܳܐ ܡܶܛܽܠ ܩܰܫܝܽܘܬ݂ ܠܶܒ݁ܳܟ݂ ܕ݁ܠܳܐ ܬ݁ܳܐܶܒ݂ ܆ ܣܳܐܶܡ ܐܰܢ̱ܬ݁
 ܠܳܟ݂ ܣܺܝܡܬ݂ܳܐ ܕ݁ܪܽܘܓ݂ܙܳܐ ܂ ܠܝܰܘܡܳܐ ܕ݁ܪܽܘܓ݂ܙܳܐ ܂ ܘܰܠܓ݂ܶܠܝܳܢܳܐ ܕ݁ܕ݂ܺܝܢܳܐ ܟ݁ܺܐܢܳܐ
 ܕ݁ܰܐܠܳܗܳܐ ܇

ܗܰܘ ܕ݁ܦ݂ܳܪܰܥ ܠܟ݂ܽܠܢܳܫ ܐܰܝܟ݂ ܥܒ݂ܳܕ݂ܰܘܗ̱ܝ̈ ܀.܀.܀܀

ܠܰܐܝܠܶܝܢ ܕ݁ܒ݂ܰܡܣܰܝܒ݁ܪܳܢܽܘܬ݂ܳܐ ܕ݁ܰܥܒ݂ܳܕ݂ܶܐ̈ ܛܳܒ݂ܶܐ̈ ܇
 ܬ݁ܶܫܒ݁ܽܘܚܬ݁ܳܐ ܘܺܐܝܩܳܪܳܐ ܘܠܳܐ ܡܶܬ݂ܚܰܒ݁ܠܳܢܽܘܬ݂ܳܐ ܒ݁ܳܥܶܝܢ ܆ ܝܳܗܶܒ݂ ܠܗܽܘܢ ܚܰܝܶܐ̈
 ܕ݁ܰܠܥܳܠܰܡ .

ܐܰܝܠܶܝܢ ܕ݁ܶܝܢ ܕ݁ܥܳܨܶܝܢ ܂ ܘܠܳܐ ܡܶܬ݁ܛܦ݁ܺܝܣܺܝܢ ܠܰܫܪܳܪܳܐ ܇ ܐܶܠܳܐ
 ܠܥܰܘܠܳܐ ܡܶܬ݁ܛܦ݁ܺܝܣܺܝܢ ܆ ܢܶܦ݂ܪܽܘܥ ܐܶܢܽܘܢ ܪܽܘܓ݂ܙܳܐ ܘܚܶܡܬ݂ܳ

ܘܽܐܘܠܨܳܢܳܐ ܘܛܽܘܪܳܦ݂ܳܐ . ܠܟ݂ܽܠ ܒ݁ܰܪܢܳܫ ܕ݁ܦ݂ܳܠܰܚ ܒ݁ܺܝܫܳܬ݂ܳܐ̈ .
 ܠܺܝܗܽܘܕ݂ܳܝܶܐ̈ ܠܽܘܩܕ݂ܰܡ ܂ ܘܠܰܐܪܡܳܝܶܐ̈ .

ܬ݁ܶܫܒ݁ܽܘܚܬ݁ܳܐ ܕ݁ܶܝܢ ܂ ܘܺܐܝܩܳܪܳܐ ܘܰܫܠܳܡܳܐ ܆ ܠܟ݂ܽܠ ܕ݁ܦ݂ܳܠܰܚ
 ܛܳܒ݂ܳܬ݂ܳܐ̈ . ܠܺܝܗܽܘܕ݂ܳܝܶܐ̈ ܠܽܘܩܕ݂ܰܡ ܂ ܘܠܰܐܪܡܳܝܶܐ̈ .

ܠܳܐ ܓ݁ܶܝܪ ܐܺܝܬ݂ ܡܰܣܰܒ݂ ܒ݁ܰܐܦ݁ܶܐ̈ ܠܘܳܬ݂ ܐܰܠܳܗܳܐ .

ܐܰܝܠܶܝܢ ܓ݁ܶܝܪ ܕ݁ܰܕ݂ܠܳܐ ܢܳܡܽܘܣܳܐ ܚܛܰܘ ܆ ܐܳܦ݂ ܕ݁ܠܳܐ ܢܳܡܽܘܣܳܐ
 ܢܺܐܒ݂ܕ݁ܽܘܢ . ܘܰܐܝܠܶܝܢ ܕ݁ܰܒ݂ܢܳܡܽܘܣܳܐ ܚܛܰܘ ܆ ܡܶܢ ܢܳܡܽܘܣܳܐ ܢܶܬ݁ܕ݂ܺܝܢܽܘܢ .

ܠܳܐ ܗ̱ܘܳܐ ܓ݁ܶܝܪ ܫܳܡܽܘܥܰܘܗ̱ܝ̈ ܕ݁ܢܳܡܽܘܣܳܐ ܟ݁ܺܐܢܺܝܢ ܩܕ݂ܳܡ
 ܐܰܠܳܗܳܐ ܆ ܐܶܠܳܐ ܥܳܒ݂ܽܘܕ݂ܰܘܗ̱ܝ̈ ܕ݁ܢܳܡܽܘܣܳܐ ܡܶܙܕ݁ܰܕ݁ܩܺܝܢ .

ܐܶܢ ܓ݁ܶܝܪ ܥܰܡ̱ܡܶܐ̈ ܕ݁ܢܳܡܽܘܣܳܐ ܠܰܝܬ݁ ܠܗܽܘܢ ܇ ܡܶܢ ܟ݁ܝܳܢܗܽܘܢ
 ܢܶܥܒ݁ܕ݂ܽܘܢ ܕ݁ܢܳܡܽܘܣܳܐ ܆ ܗܳܢܽܘܢ ܕ݁ܟ݂ܰܕ݂ ܢܳܡܽܘܣܳܐ ܠܰܝܬ݁ ܗ̱ܘܳܐ ܠܗܽܘܢ ܆ ܠܢܰܦ݂ܫܗܽܘܢ
 ܗܘܰܘ ܢܳܡܽܘܣܳܐ .

ܘܗܶܢܽܘܢ ܡܚܰܘܶܝܢ ܥܒ݂ܳܕ݂ܶܗ ܕ݁ܢܳܡܽܘܣܳܐ . ܟ݁ܰܕ݂ ܟ݁ܬ݂ܺܝܒ݂ ܥܰܠ
 ܠܶܒ݁ܗܽܘܢ . ܘܡܰܣܗܕ݂ܳܐ ܥܠܰܝܗܽܘܢ ܬ݁ܺܐܪܬ݁ܗܽܘܢ . ܟ݁ܰܕ݂ ܡܰܚܫܒ݂ܳܬ݂ܗܽܘܢ̈ ܡܟ݂ܰܘܢܳܢ̈ ܂ ܐܰܘ
 ܢܳܦ݂ܩܳܢ̈ ܪܽܘܚܳܐ ܂ ܠܰܚܕ݂ܳܕ݂ܶܐ̈ ܇

ܒ݁ܝܰܘܡܳܐ ܕ݁ܕ݂ܳܐܶܢ ܐܰܠܳܗܳܐ ܟ݁ܰܣܝܳܬ݂ܳܐ̈ ܕ݁ܰܒ݂ܢܰܝܢܳܫܳܐ̈ ܇ ܐܰܝܟ݂
 ܐܶܘܰܢܓ݁ܶܠܺܝܳܘܢ ܕ݁ܺܝܠܝ ܒ݁ܝܰܕ݂ ܝܶܫܽܘܥ ܡܫܺܝܚܳܐ .

ܐܶܢ ܐܰܢ̱ܬ݁ ܕ݁ܶܝܢ ܕ݁ܺܝܗܽܘܕ݂ܳܝܳܐ ܡܶܬ݂ܩܪܶܐ ܐܰܢ̱ܬ݁ : ܘܡܶܬ݁ܬ݁ܢܺܝܚ
 ܐܰܢ̱ܬ݁ ܥܰܠ ܢܳܡܽܘܣܳܐ : ܘܡܶܫܬ݁ܰܒ݂ܗܰܪ ܐܰܢ̱ܬ݁ ܒ݁ܰܐܠܳܗܳܐ ܂

ܕ݁ܝܳܕ݂ܰܥ ܐܰܢ̱ܬ݁ ܨܶܒ݂ܝܳܢܶܗ : ܘܦ݂ܳܪܶܫ ܐܰܢ̱ܬ݁ ܘܳܠܝܳܬ݂ܳܐ̈ ܂
 ܕ݁ܝܰܠܺܝܦ݂ ܐܰܢ̱ܬ݁ ܡܶܢ ܢܳܡܽܘܣܳܐ :

ܘܶܐܬ݁ܬ݁ܟ݂ܶܠܬ݁ ܥܰܠ ܢܰܦ݂ܫܳܟ݂ ܂ ܕ݁ܰܡܕ݂ܰܒ݁ܪܳܢܳܐ ܐܰܢ̱ܬ݁
 ܕ݁ܰܥܘܺܝܪܶܐ̈ : ܘܢܽܘܗܪܳܐ ܕ݁ܰܐܝܠܶܝܢ ܕ݁ܺܐܝܬ݂ܰܝܗܽܘܢ ܒ݁ܚܶܫܽܘܟ݂ܳܐ :

ܘܪܳܕ݂ܽܘܝܳܐ ܕ݁ܚܰܣܺܝܪܰܝ̈ ܪܶܥܝܳܢܳܐ : ܘܡܰܠܦ݂ܳܢܳܐ ܕ݁ܰܛܠܳܝܶܐ̈ :
 ܘܺܐܝܬ݂ ܠܳܟ݂ ܕ݁ܽܘܡܝܳܐ ܕ݁ܺܝܕ݂ܰܥܬ݂ܳܐ ܂ ܘܕ݂ܰܫܪܳܪܳܐ ܒ݁ܢܳܡܽܘܣܳܐ ܆

ܐܰܢ̱ܬ݁ ܗܳܟ݂ܺܝܠ ܕ݁ܡܰܠܶܦ݂ ܐܰܢ̱ܬ݁ ܠܰܐ̱ܚܪܳܢܶܐ̈ ܆ ܠܢܰܦ݂ܫܳܟ݂ ܠܳܐ
 ܡܰܠܶܦ݂ ܐܰܢ̱ܬ݁ . ܘܰܕ݂ܡܰܟ݂ܪܶܙ ܐܰܢ̱ܬ݁ ܕ݁ܠܳܐ ܢܶܓ݂ܢܒ݂ܽܘܢ ܆ ܐܰܢ̱ܬ݁ ܓ݁ܳܢܶܒ݂ ܐܰܢ̱ܬ݁
 .

ܘܕ݂ܳܐܡܰܪ ܐܰܢ̱ܬ݁ ܕ݁ܠܳܐ ܢܓ݂ܽܘܪܽܘܢ ܆ ܐܰܢ̱ܬ݁ ܓ݁ܳܐܰܪ ܐܰܢ̱ܬ݁ .
 ܘܰܐܢ̱ܬ݁ ܕ݁ܫܳܐܶܛ ܐܰܢ̱ܬ݁ ܦ݁ܬ݂ܰܟ݂ܪܶܐ̈ ܆ ܡܚܰܠܶܨ ܐܰܢ̱ܬ݁ ܒ݁ܶܝܬ݂ ܡܰܩܕ݁ܫܳܐ .

ܘܰܐܢ̱ܬ݁ ܕ݁ܡܶܫܬ݁ܰܒ݂ܗܰܪ ܐܰܢ̱ܬ݁ ܒ݁ܢܳܡܽܘܣܳܐ ܆ ܒ݁ܗܰܘ ܕ݁ܥܳܒ݂ܰܪ
 ܐܰܢ̱ܬ݁ ܥܰܠ ܢܳܡܽܘܣܳܐ ܂ ܠܰܐܠܳܗܳܐ ܗ̱ܘ ܡܨܰܥܰܪ ܐܰܢ̱ܬ݁ .

ܫܡܶܗ ܓ݁ܶܝܪ ܕ݁ܰܐܠܳܗܳܐ ܆ ܡܶܛܽܠܳܬ݂ܟ݂ܽܘܢ ܗ̱ܽܘ ܡܶܬ݂ܓ݁ܰܕ݁ܰܦ݂
 ܒ݁ܶܝܬ݂ ܥܰܡ̱ܡܶܐ̈ ܂ ܐܰܝܟ݂ ܕ݁ܰܟ݂ܬ݂ܺܝܒ݂ .

ܓ݁ܙܽܘܪܬ݁ܳܐ ܓ݁ܶܝܪ ܡܰܗܢܝܳܐ ܆ ܐܶܢ ܢܳܡܽܘܣܳܐ ܬ݁ܶܓ݂ܡܽܘܪ . ܐܶܢ
 ܬ݁ܶܥܒ݁ܰܪ ܠܳܟ݂ ܕ݁ܶܝܢ ܡܶܢ ܢܳܡܽܘܣܳܐ ܆ ܓ݁ܙܽܘܪܬ݁ܳܟ݂ ܗܘܳܬ݂ ܠܳܗ ܥܽܘܪܠܽܘܬ݂ܳܐ .

ܐܶܢ ܗ̱ܽܘ ܕ݁ܶܝܢ ܕ݁ܥܽܘܪܠܽܘܬ݂ܳܐ ܬ݁ܶܛܰܪ ܦ݁ܽܘܩܕ݁ܳܢܶܗ ܕ݁ܢܳܡܽܘܣܳܐ ܆
 ܠܳܐ ܗܳܐ ܥܽܘܪܠܽܘܬ݂ܳܐ ܡܶܬ݂ܚܰܫܒ݁ܳܐ ܠܳܗ ܓ݁ܙܽܘܪܬ݁ܳܐ .

ܘܰܬ݁ܕ݂ܽܘܢ ܥܽܘܪܠܽܘܬ݂ܳܐ ܕ݁ܡܶܢ ܟ݁ܝܳܢܳܗ ܓ݁ܳܡܪܳܐ ܢܳܡܽܘܣܳܐ ܇ ܠܳܟ݂
 ܕ݁ܒ݂ܰܟ݂ܬ݂ܳܒ݂ܳܐ ܘܒ݂ܰܓ݂ܙܽܘܪܬ݁ܳܐ ܥܳܒ݂ܰܪ ܐܰܢ̱ܬ݁ ܥܰܠ ܢܳܡܽܘܣܳܐ .

ܠܳܐ ܗ̱ܘܳܐ ܓ݁ܶܝܪ ܡܰܢ ܕ݁ܰܒ݂ܓ݂ܶܠܝܳܐ ܂ ܗܰܘ ܗ̱ܽܘ ܝܺܗܽܘܕ݂ܳܝܳܐ .
 ܐܳܦ݂ܠܳܐ ܐܰܝܕ݂ܳܐ ܕ݁ܡܶܬ݂ܚܰܙܝܳܐ ܒ݁ܒ݂ܶܣܪܳܐ ܂ ܓ݁ܙܽܘܪܬ݁ܳܐ .

ܐܶܠܳܐ ܗܰܘ ܗ̱ܽܘ ܝܺܗܽܘܕ݂ܳܝܳܐ ܂ ܐܰܝܢܳܐ ܕ݁ܰܒ݂ܟ݂ܶܣܝܳܐ ܗܽܘ .
 ܘܰܓ݂ܙܽܘܪܬ݁ܳܐ ܐܰܝܕ݂ܳܐ ܕ݁ܰܕ݂ܠܶܒ݁ܳܐ ܗ̱ܝ ܇ ܒ݁ܪܽܘܚ ܘܠܳܐ ܒ݁ܰܟ݂ܬ݂ܳܒ݂ܳܐ ܇ ܐܰܝܕ݂ܳܐ
 ܕ݁ܬ݂ܶܫܒ݁ܽܘܚܬ݁ܳܗ ܠܳܐ ܗ̱ܘܳܬ݂ ܡܶܢ ܒ݁ܢܰܝ̈ ܐ̱ܢܳܫܳܐ ܂ ܐܶܠܳܐ ܡܶܢ ܐܰܠܳܗܳܐ .

ܡܳܢܳܐ ܗ̱ܝ ܗܳܟ݂ܺܝܠ ܝܰܬ݁ܺܝܪܽܘܬ݂ܶܗ ܕ݁ܺܝܗܽܘܕ݂ܳܝܳܐ . ܐܰܘ ܡܳܢܳܐ
 ܝܽܘܬ݂ܪܳܢܳܗ ܕ݁ܰܓ݂ܙܽܘܪܬ݁ܳܐ .

ܣܰܓ݁ܺܝ ܒ݁ܟ݂ܽܠ ܡܶܕ݁ܶܡ . ܠܽܘܩܕ݂ܰܡ ܕ݁ܶܐܬ݂ܗܰܝܡܰܢ ܡܶܠܰܘܗ̱ܝ̈
 ܕ݁ܰܐܠܳܗܳܐ .

ܐܶܢ ܡܶܢܗܽܘܢ ܓ݁ܶܝܪ ܠܳܐ ܗܰܝܡܶܢܘ ܆ ܕ݁ܰܠܡܳܐ ܒ݁ܰܕ݂ܠܳܐ ܗܰܝܡܶܢܘ ܂
 ܗܰܝܡܳܢܽܘܬ݂ܶܗ ܕ݁ܰܐܠܳܗܳܐ ܒ݁ܰܛܶܠܘ .

ܚܳܣ . ܐܺܝܬ݂ܰܘܗ̱ܝ ܓ݁ܶܝܪ ܐܰܠܳܗܳܐ ܫܰܪܺܝܪܳܐ ܆ ܘܟ݂ܽܠ ܒ݁ܰܪܢܳܫ
 ܕ݁ܰܓ݁ܳܠ . ܐܰܝܟ݁ܰܢܳܐ ܕ݁ܰܟ݂ܬ݂ܺܝܒ݂ ܆ ܕ݁ܬ݂ܶܗܘܶܐ ܟ݁ܺܐܝܢ ܒ݁ܡܶܠܰܝܟ݁̈ ܆ ܘܬ݂ܶܙܟ݁ܶܐ ܟ݁ܰܕ݂
 ܕ݁ܳܝܢܺܝܢ ܠܳܟ݂ .

ܐܶܢ ܕ݁ܶܝܢ ܥܰܘܠܰܢ ܟ݁ܺܐܢܽܘܬ݂ܶܗ ܕ݁ܰܐܠܳܗܳܐ ܡܩܺܝܡ ܆ ܡܳܢܳܐ ܢܺܐܡܰܪ .
 ܠܡܳܐ ܥܰܘܳܠ ܗ̱ܽܘ ܐܰܠܳܗܳܐ ܂ ܕ݁ܡܰܝܬ݁ܶܐ ܪܽܘܓ݂ܙܶܗ ܆ ܐܰܝܟ݂ ܒ݁ܰܪܢܳܫܳܐ ܗܽܘ ܡܡܰܠܶܠ ܐ̱ܢܳܐ
 .

ܚܳܣ . ܘܶܐܢ ܠܳܐ ܂ ܐܰܝܟ݁ܰܢܳܐ ܢܕ݂ܽܘܢ ܐܰܠܳܗܳܐ ܠܥܳܠܡܳܐ .

ܐܶܢ ܓ݁ܶܝܪ ܫܪܳܪܶܗ ܕ݁ܰܐܠܳܗܳܐ ܂ ܐܶܬ݂ܝܰܬ݁ܰܪ ܒ݁ܕ݂ܰܓ݁ܳܠܽܘܬ݂ܝ
 ܠܬ݂ܶܫܒ݁ܽܘܚܬ݁ܶܗ ܕ݁ܺܝܠܶܗ ܆ ܠܡܳܢܳܐ ܗܳܟ݂ܺܝܠ ܐܶܢܳܐ ܐܰܝܟ݂ ܚܰܛܳܝܳܐ ܂ ܡܶܬ݁ܬ݁ܕ݂ܺܝܢ ܐ̱ܢܳܐ
 ܇

ܐܰܘ ܕ݁ܰܠܡܳܐ ܐܰܝܟ݂ ܕ݁ܰܡܓ݂ܰܕ݁ܦ݂ܺܝܢ ܥܠܰܝܢ . ܘܳܐܡܪܺܝܢ ܇
 ܕ݁ܳܐܡܪܺܝܢܰܢ ܕ݁ܢܶܥܒ݁ܶܕ݂ ܒ݁ܺܝܫܳܬ݂ܳܐ̈ ܂ ܕ݁ܢܺܐܬ݂ܝܳܢ̈ ܛܳܒ݂ܳܬ݂ܳܐ̈ . ܗܳܢܽܘܢ ܕ݁ܕ݂ܺܝܢܗܽܘܢ
 ܢܛܺܝܪ ܗ̱ܽܘ ܠܟ݂ܺܐܢܽܘܬ݂ܳܐ ܀

ܡܳܢܳܐ ܗܳܟ݂ܺܝܠ ܐܰܚܺܝܕ݂ܺܝܢܰܢ ܝܰܬ݁ܺܝܪܳܐ ܇ ܕ݁ܩܰܕ݁ܶܡܢ ܦ݁ܣܰܩܢ ܥܰܠ
 ܝܺܗܽܘܕ݂ܳܝܶܐ̈ ܘܥܰܠ ܐܰܪܡܳܝܶܐ̈ ܇ ܕ݁ܰܬ݂ܚܶܝܬ݂ ܚܛܺܝܬ݂ܳܐ ܐܶܢܽܘܢ ܟ݁ܽܠܗܽܘܢ .

ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܠܰܝܬ݁ ܟ݁ܺܐܢܳܐ ܂ ܐܳܦ݂ܠܳܐ ܚܰܕ݂ .

ܘܠܳܐ ܕ݁ܡܶܣܬ݁ܰܟ݁ܰܠ ܁ ܘܠܳܐ ܕ݁ܒ݂ܳܥܶܐ ܠܰܐܠܳܗܳܐ .

ܟ݁ܽܠܗܽܘܢ ܣܛܰܘ ܐܰܟ݂ܚܕ݂ܳܐ ܂ ܘܶܐܣܬ݁ܠܺܝܘ . ܘܠܰܝܬ݁ ܕ݁ܥܳܒ݂ܶܕ݂
 ܛܳܒ݂ܬ݂ܳܐ ܂ ܐܳܦ݂ܠܳܐ ܚܰܕ݂ .

ܩܰܒ݂ܪܶܐ̈ ܦ݁ܬ݂ܺܝܚܶܐ̈ ܓ݁ܰܓ݁ܪܳܬ݂ܗܽܘܢ̈ . ܘܠܶܫܳܢܰܝܗܽܘܢ̈
 ܢܰܟ݁ܽܘܠܬ݂ܳܢܺܝܢ . ܘܚܶܡܬ݂ܳܐ ܕ݁ܶܐܣܦ݁ܶܣ ܬ݁ܚܶܝܬ݂ ܣܶܦ݂ܘܳܬ݂ܗܽܘܢ̈ .

ܦ݁ܽܘܡܗܽܘܢ ܡܠܶܐ ܠܰܘܛܬ݂ܳܐ ܂ ܘܡܶܪܬ݂ܳܐ .

ܘܪܶܓ݂ܠܰܝܗܽܘܢ̈ ܩܰܠܺܝܠܳܢ̈ ܠܡܶܐܫܰܕ݂ ܕ݁ܡܳܐ .

ܫܚܳܩܳܐ ܘܕ݂ܽܘܘܳܢܳܐ ܒ݁ܽܐܘܪܚܳܬ݂ܗܽܘܢ̈ .

ܘܽܐܘܪܚܳܐ ܕ݁ܰܫܠܳܡܳܐ ܠܳܐ ܝܺܕ݂ܰܥܘ .

ܘܕ݂ܶܚܠܬ݂ܶܗ ܕ݁ܰܐܠܳܗܳܐ ܠܰܝܬ݁ ܩܕ݂ܳܡ ܥܰܝܢܰܝܗܽܘܢ̈ .

ܝܳܕ݂ܥܺܝܢܰܢ ܕ݁ܶܝܢ ܂ ܕ݁ܡܶܕ݁ܶܡ ܕ݁ܶܐܡܰܪ ܢܳܡܽܘܣܳܐ ܆ ܠܰܐܝܠܶܝܢ
 ܕ݁ܰܒ݂ܢܳܡܽܘܣܳܐ ܐܶܢܽܘܢ ܐܶܡܰܪ . ܕ݁ܟ݂ܽܠ ܦ݁ܽܘܡ ܢܶܣܬ݁ܟ݂ܰܪ ܆ ܘܥܳܠܡܳܐ ܟ݁ܽܠܶܗ ܢܶܬ݂ܚܰܝܰܒ݂
 ܠܰܐܠܳܗܳܐ .

ܡܶܛܽܠ ܕ݁ܡܶܢ ܥܒ݂ܳܕ݂ܰܘܗ̱ܝ̈ ܕ݁ܢܳܡܽܘܣܳܐ ܆ ܠܳܐ ܡܶܙܕ݁ܰܕ݁ܰܩ ܟ݁ܽܠ
 ܒ݁ܣܰܪ ܩܕ݂ܳܡܰܘܗ̱ܝ . ܡܶܢ ܢܳܡܽܘܣܳܐ ܓ݁ܶܝܪ ܐܶܬ݂ܝܰܕ݂ܥܰܬ݂ ܚܛܺܝܬ݂ܳܐ .

ܗܳܫܳܐ ܕ݁ܶܝܢ ܕ݁ܠܳܐ ܢܳܡܽܘܣܳܐ ܆ ܟ݁ܺܐܢܽܘܬ݂ܶܗ ܕ݁ܰܐܠܳܗܳܐ
 ܐܶܬ݂ܓ݁ܰܠܝܰܬ݂ ܆ ܘܡܰܣܗܶܕ݂ ܥܠܶܝܗ ܗܽܘ ܢܳܡܽܘܣܳܐ ܂ ܘܰܢܒ݂ܺܝܶܐ̈ .

ܟ݁ܺܐܢܽܘܬ݂ܶܗ ܕ݁ܶܝܢ ܕ݁ܰܐܠܳܗܳܐ ܆ ܒ݁ܝܰܕ݂ ܗܰܝܡܳܢܽܘܬ݂ܳܐ ܗ̱ܝ
 ܕ݁ܝܶܫܽܘܥ ܡܫܺܝܚܳܐ ܂ ܠܟ݂ܽܠܢܳܫ ܂ ܐܳܦ݂ ܥܰܠ ܟ݁ܽܠܢܳܫ ܂ ܕ݁ܰܡܗܰܝܡܶܢ ܒ݁ܶܗ . ܠܰܝܬ݁ ܓ݁ܶܝܪ
 ܦ݁ܽܘܪܫܳܢܳܐ ܇

ܡܶܛܽܠ ܕ݁ܟ݂ܽܠܗܽܘܢ ܚܛܰܘ ܂ ܘܚܰܣܺܝܪܺܝܢ ܡܶܢ ܬ݁ܶܫܒ݁ܽܘܚܬ݁ܶܗ
 ܕ݁ܰܐܠܳܗܳܐ .

ܘܡܶܙܕ݁ܰܕ݁ܩܺܝܢ ܒ݁ܛܰܝܒ݁ܽܘܬ݂ܳܐ ܂ ܡܰܓ݁ܳܢ . ܘܰܒ݂ܦ݂ܽܘܪܩܳܢܳܐ
 ܕ݁ܺܐܝܬ݂ܰܘܗ̱ܝ ܒ݁ܝܶܫܽܘܥ ܡܫܺܝܚܳܐ .

ܗܳܢܳܐ ܕ݁ܩܰܕ݁ܶܡ ܣܳܡܶܗ ܐܰܠܳܗܳܐ ܂ ܚܽܘܣܳܝܳܐ ܒ݁ܗܰܝܡܳܢܽܘܬ݂ܳܐ
 ܕ݁ܰܕ݂ܡܶܗ ܇ ܡܶܛܽܠ ܚܛܳܗܰܝܢ̈ ܕ݁ܡܶܢ ܩܕ݂ܺܝܡ ܚܛܰܝܢ ܇

ܒ݁ܰܐܬ݂ܪܳܐ ܕ݁ܝܰܗ̱ܒ݂ ܠܰܢ ܐܰܠܳܗܳܐ ܂ ܒ݁ܡܰܓ݁ܪܰܬ݂ ܪܽܘܚܶܗ ܇
 ܠܬ݂ܰܚܘܺܝܬ݂ܳܐ ܕ݁ܟ݂ܺܐܢܽܘܬ݂ܶܗ ܕ݁ܰܒ݂ܙܰܒ݂ܢܳܐ ܗܳܢܳܐ . ܕ݁ܗܽܘ ܢܶܗܘܶܐ ܟ݁ܺܐܢܳܐ ܆ ܘܰܢܙܰܕ݁ܶܩ
 ܒ݁ܟ݂ܺܐܢܽܘܬ݂ܳܐ ܂ ܠܡܰܢ ܕ݁ܰܒ݂ܗܰܝܡܳܢܽܘܬ݂ܳܐ ܗܽܘ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܀.܀.܀܀

ܐܰܝܟ݁ܰܘ ܗܳܟ݂ܺܝܠ ܫܽܘܒ݂ܗܳܪܳܐ ܆ ܐܶܬ݂ܒ݁ܰܛܰܠ ܠܶܗ . ܒ݁ܰܐܝܢܳܐ
 ܢܳܡܽܘܣܳܐ : ܕ݁ܰܥܒ݂ܳܕ݂ܶܐ̈ ܆ ܠܳܐ . ܐܶܠܳܐ ܒ݁ܢܳܡܽܘܣܳܐ ܕ݁ܗܰܝܡܳܢܽܘܬ݂ܳܐ .

ܡܶܬ݂ܪܰܥܶܝܢܰܢ ܗܳܟ݂ܺܝܠ ܆ ܕ݁ܰܒ݂ܗܰܝܡܳܢܽܘܬ݂ܳܐ ܗܽܘ ܡܶܙܕ݁ܰܕ݁ܰܩ
 ܒ݁ܰܪܢܳܫܳܐ ܇ ܘܠܳܐ ܒ݁ܰܥܒ݂ܳܕ݂ܶܐ̈ ܕ݁ܢܳܡܽܘܣܳܐ .

ܠܡܳܐ ܓ݁ܶܝܪ ܐܰܠܳܗܳܐ ܕ݁ܺܝܗܽܘܕ݂ܳܝܶܐ̈ ܗ̱ܘ ܒ݁ܰܠܚܽܘܕ݂ ܂
 ܘܰܕ݂ܥܰܡ̱ܡܶܐ̈ ܠܳܐ ܆ ܐܺܝܢ ܐܳܦ݂ ܕ݁ܥܰܡ̱ܡܶܐ̈ .

ܡܶܛܽܠ ܕ݁ܚܰܕ݂ ܗ̱ܽܘ ܐܰܠܳܗܳܐ ܂ ܕ݁ܰܡܙܰܕ݁ܶܩ ܓ݁ܙܽܘܪܬ݁ܳܐ
 ܒ݁ܗܰܝܡܳܢܽܘܬ݂ܳܐ ܆ ܐܳܦ݂ ܥܽܘܪܠܽܘܬ݂ܳܐ ܒ݁ܳܗ ܒ݁ܗܰܝܡܳܢܽܘܬ݂ܳܐ .

ܠܡܳܐ ܗܳܟ݂ܺܝܠ ܢܳܡܽܘܣܳܐ ܗܽܘ ܡܒ݂ܰܛܠܺܝܢܰܢ ܒ݁ܗܰܝܡܳܢܽܘܬ݂ܳܐ ܆ ܚܳܣ .
 ܐܶܠܳܐ ܢܳܡܽܘܣܳܐ ܗܽܘ ܡܩܺܝܡܺܝܢܰܢ ܀

ܡܳܢܳܐ ܗܳܟ݂ܺܝܠ ܐܳܡܪܺܝܢܰܢ ܥܰܠ ܐܰܒ݂ܪܳܗܳܡ ܁ ܪܺܫܳܐ ܕ݁ܰܐܒ݂ܳܗܳܬ݂ܳܐ̈
 ܂ ܕ݁ܶܐܫܟ݁ܰܚ ܒ݁ܰܒ݂ܣܰܪ .

ܐܶܠܽܘ ܓ݁ܶܝܪ ܐܰܒ݂ܪܳܗܳܡ ܡܶܢ ܥܒ݂ܳܕ݂ܶܐ̈ ܐܶܙܕ݁ܰܕ݁ܰܩ ܗ̱ܘܳܐ ܆ ܐܺܝܬ݂
 ܗ̱ܘܳܐ ܠܶܗ ܫܽܘܒ݂ܗܳܪܳܐ . ܐܶܠܳܐ ܠܳܐ ܠܘܳܬ݂ ܐܰܠܳܗܳܐ .

ܡܳܢܳܐ ܓ݁ܶܝܪ ܐܶܡܰܪ ܟ݁ܬ݂ܳܒ݂ܳܐ . ܕ݁ܗܰܝܡܶܢ ܐܰܒ݂ܪܳܗܳܡ ܠܰܐܠܳܗܳܐ ܆
 ܘܶܐܬ݂ܚܰܫܒ݁ܰܬ݂ ܠܶܗ ܠܙܰܕ݁ܺܝܩܽܘ .

ܠܡܰܢ ܕ݁ܦ݂ܳܠܰܚ ܕ݁ܶܝܢ ܇ ܠܳܐ ܡܶܬ݂ܚܫܶܒ݂ ܠܶܗ ܐܰܓ݂ܪܶܗ ܐܰܝܟ݂
 ܕ݁ܰܒ݂ܛܰܝܒ݁ܽܘ ܂ ܐܶܠܳܐ ܐܰܝܟ݂ ܡܰܢ ܕ݁ܡܶܬ݁ܬ݁ܚܺܝܒ݂ ܠܶܗ .

ܠܗܰܘ ܕ݁ܶܝܢ ܕ݁ܠܳܐ ܦ݁ܠܰܚ ܇ ܐܶܠܳܐ ܗܰܝܡܶܢ ܒ݁ܰܠܚܽܘܕ݂ ܒ݁ܡܰܢ
 ܕ݁ܰܡܙܰܕ݁ܶܩ ܠܚܰܛܳܝܶܐ̈ ܆ ܡܶܬ݂ܚܰܫܒ݁ܳܐ ܠܶܗ ܗܰܝܡܳܢܽܘܬ݂ܶܗ ܠܟ݂ܺܐܢܽܘ .

ܐܰܝܟ݁ܰܢܳܐ ܕ݁ܳܐܦ݂ ܕ݁ܰܘܺܝܕ݂ ܐܶܡܰܪ ܥܰܠ ܛܽܘܒ݂ܶܗ ܕ݁ܓ݂ܰܒ݂ܪܳܐ :
 ܐܰܝܢܳܐ ܕ݁ܰܐܠܳܗܳܐ ܚܳܫܶܒ݂ ܠܶܗ ܙܰܕ݁ܺܝܩܽܘܬ݂ܳܐ ܕ݁ܠܳܐ ܥܒ݂ܳܕ݂ܶܐ̈ : ܟ݁ܰܕ݂ ܐܳܡܰܪ ܆

ܕ݁ܛܽܘܒ݂ܰܝܗܽܘܢ ܠܰܐܝܠܶܝܢ ܕ݁ܶܐܫܬ݁ܒ݂ܶܩ ܠܗܽܘܢ ܥܰܘܠܗܽܘܢ ܇
 ܘܶܐܬ݂ܟ݁ܰܣܺܝܘ ܚܛܳܗܰܝܗܽܘܢ̈ .

ܘܛܽܘܒ݂ܰܘܗ̱ܝ ܠܓ݂ܰܒ݂ܪܳܐ ܕ݁ܠܳܐ ܢܶܚܫܽܘܒ݂ ܠܶܗ ܐܰܠܳܗܳܐ ܚܛܺܝܬ݂ܶܗ
 .

ܗܳܢܳܐ ܗܳܟ݂ܺܝܠ ܛܽܘܒ݂ܳܐ ܇ ܥܰܠ ܓ݁ܙܽܘܪܬ݁ܳܐ ܗܽܘ ܂ ܐܰܘ ܥܰܠ
 ܥܽܘܪܠܽܘܬ݂ܳܐ . ܐܳܡܪܺܝܢܰܢ ܓ݁ܶܝܪ ܂ ܕ݁ܶܐܬ݂ܚܰܫܒ݁ܰܬ݂ ܠܰܐܒ݂ܪܳܗܳܡ ܗܰܝܡܳܢܽܘܬ݂ܶܗ ܠܟ݂ܺܐܢܽܘ
 .

ܐܰܝܟ݁ܰܢܳܐ ܗܳܟ݂ܺܝܠ ܐܶܬ݂ܚܰܫܒ݁ܰܬ݂ ܠܶܗ : ܒ݁ܰܓ݂ܙܽܘܪܬ݁ܳܐ ܁ ܐܰܘ
 ܒ݁ܥܽܘܪܠܽܘܬ݂ܳܐ . ܠܳܐ ܗ̱ܘܳܐ ܒ݁ܰܓ݂ܙܽܘܪܬ݁ܳܐ ܁ ܐܶܠܳܐ ܒ݁ܥܽܘܪܠܽܘܬ݂ܳܐ .

ܐܳܬ݂ܳܐ ܗܽܘ ܓ݁ܶܝܪ ܫܰܩܠܳܗ ܂ ܠܰܓ݂ܙܽܘܪܬ݁ܳܐ : ܘܚܳܬ݂ܡܳܐ
 ܕ݁ܟ݂ܺܐܢܽܘܬ݂ܳܐ ܕ݁ܗܰܝܡܳܢܽܘܬ݂ܶܗ ܕ݁ܰܒ݂ܥܽܘܪܠܽܘܬ݂ܳܐ : ܕ݁ܢܶܗܘܶܐ ܐܰܒ݂ܳܐ ܠܟ݂ܽܠܗܽܘܢ
 ܐܰܝܠܶܝܢ ܕ݁ܰܡܗܰܝܡܢܺܝܢ ܡܶܢ ܥܽܘܪܠܽܘܬ݂ܳܐ . ܕ݁ܬ݂ܶܬ݂ܚܫܶܒ݂ ܐܳܦ݂ ܠܗܽܘܢ ܠܟ݂ܺܐܢܽܘ .

ܘܰܐܒ݂ܳܐ ܠܰܓ݂ܙܽܘܪܬ݁ܳܐ ܁ ܠܳܐ ܗ̱ܘܳܐ ܠܰܐܝܠܶܝܢ ܕ݁ܡܶܢ ܓ݁ܙܽܘܪܬ݁ܳܐ
 ܐܶܢܽܘܢ ܒ݁ܰܠܚܽܘܕ݂ ܆ ܐܶܠܳܐ ܐܳܦ݂ ܠܰܐܝܠܶܝܢ ܕ݁ܫܳܠܡܺܝܢ ܠܥܶܩܒ݂ܳܬ݂ܳܐ̈ ܕ݁ܗܰܝܡܳܢܽܘܬ݂ܳܐ
 ܕ݁ܥܽܘܪܠܽܘܬ݂ܳܐ ܕ݁ܰܐܒ݂ܽܘܢ ܐܰܒ݂ܪܳܗܳܡ .

ܠܳܐ ܗ̱ܘܳܐ ܓ݁ܶܝܪ ܒ݁ܢܳܡܽܘܣܳܐ ܗܘܳܐ ܡܽܘܠܟ݁ܳܢܳܐ ܠܰܐܒ݂ܪܳܗܳܡ
 ܘܰܠܙܰܪܥܶܗ ܂ ܕ݁ܢܶܗܘܶܐ ܝܳܪܬ݁ܳܐ ܠܥܳܠܡܳܐ ܆ ܐܶܠܳܐ ܒ݁ܟ݂ܺܐܢܽܘܬ݂ܳܐ ܕ݁ܗܰܝܡܳܢܽܘܬ݂ܶܗ .

ܐܶܠܽܘ ܓ݁ܶܝܪ ܗܳܠܶܝܢ ܕ݁ܡܶܢ ܢܳܡܽܘܣܳܐ ܂ ܗܘܰܘ ܝܳܪܬ݁ܶܐ̈ ܆ ܣܪܺܝܩܳܐ
 ܗ̱ܘܳܬ݂ ܗܰܝܡܳܢܽܘܬ݂ܳܐ ܂ ܘܰܡܒ݂ܰܛܰܠ ܗ̱ܘܳܐ ܡܽܘܠܟ݁ܳܢܳܐ .

ܢܳܡܽܘܣܳܐ ܓ݁ܶܝܪ ܡܰܥܒ݁ܕ݂ܳܢܳܐ ܗܽܘ ܕ݁ܪܽܘܓ݂ܙܳܐ . ܟ݁ܰܪ ܕ݁ܠܰܝܬ݁
 ܓ݁ܶܝܪ ܢܳܡܽܘܣܳܐ ܆ ܐܳܦ݂ܠܳܐ ܥܒ݂ܳܪ ܢܳܡܽܘܣܳܐ .

ܡܶܛܽܠ ܗܳܢܳܐ ܒ݁ܗܰܝܡܳܢܽܘܬ݂ܳܐ ܕ݁ܰܒ݂ܛܰܝܒ݁ܽܘܬ݂ܳܐ ܢܶܙܕ݁ܰܕ݁ܰܩ ܆
 ܘܢܶܗܘܶܐ ܫܰܪܺܝܪ ܡܽܘܠܟ݁ܳܢܳܐ ܠܟ݂ܽܠܶܗ ܙܰܪܥܶܗ . ܠܳܐ ܠܰܐܝܢܳܐ ܕ݁ܡܶܢ ܢܳܡܽܘܣܳܐ ܗܽܘ
 ܒ݁ܰܠܚܽܘܕ݂ ܆ ܐܶܠܳܐ ܐܳܦ݂ ܠܰܐܝܢܳܐ ܕ݁ܡܶܢ ܗܰܝܡܳܢܽܘܬ݂ܳܐ ܗܽܘ ܕ݁ܰܐܒ݂ܪܳܗܳܡ ܇ ܕ݁ܺܐܝܬ݂ܰܘܗ̱ܝ
 ܐܰܒ݂ܳܐ ܕ݁ܟ݂ܽܠܰܢ .

ܐܰܝܟ݁ܰܢܳܐ ܕ݁ܰܟ݂ܬ݂ܺܝܒ݂ . ܕ݁ܣܳܡܬ݁ܳܟ݂ ܐܰܒ݂ܳܐ ܠܣܽܘܓ݂ܳܐܐ
 ܕ݁ܥܰܡ̱ܡܶܐ̈ ܆ ܩܕ݂ܳܡ ܐܰܠܳܗܳܐ ܂ ܗܰܘ ܕ݁ܗܰܝܡܶܢܬ݁ ܒ݁ܶܗ . ܕ݁ܡܰܚܶܐ ܡܺܝܬ݂ܶܐ̈ ܇ ܘܩܳܪܶܐ
 ܠܰܐܝܠܶܝܢ ܕ݁ܠܳܐ ܐܺܝܬ݂ܰܝܗܽܘܢ ܂ ܐܰܝܟ݂ ܐܺܝܬ݂ܰܝܗܽܘܢ .

ܘܰܕ݂ܠܳܐ ܣܰܒ݂ܪܳܐ ܂ ܠܣܰܒ݂ܪܳܐ ܗܰܝܡܶܢ . ܕ݁ܢܶܗܘܶܐ ܐܰܒ݂ܳܐ
 ܠܣܽܘܓ݂ܳܐܐ ܕ݁ܥܰܡ̱ܡܶܐ̈ : ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܗܳܟ݂ܰܢܳܐ ܢܶܗܘܶܐ ܙܰܪܥܳܟ݂ .

ܘܠܳܐ ܐܶܬ݂ܟ݁ܪܰܗ ܒ݁ܗܰܝܡܳܢܽܘܬ݂ܶܗ . ܟ݁ܰܕ݂ ܡܶܬ݂ܒ݁ܰܩܶܐ ܒ݁ܦ݂ܰܓ݂ܪܶܗ
 ܡܺܝܬ݂ܳܐ ܂ ܕ݁ܰܗܘܳܐ ܒ݁ܰܪ ܡܳܐܐ ܫܢܺܝܢ̈ ܆ ܘܰܒ݂ܡܰܪܒ݁ܥܳܐ ܡܺܝܬ݂ܳܐ ܕ݁ܣܰܪܳܐ .

ܘܰܒ݂ܡܽܘܠܟ݁ܳܢܳܐ ܕ݁ܰܐܠܳܗܳܐ ܠܳܐ ܐܶܬ݂ܦ݁ܰܠܰܓ݂ ܂ ܐܰܝܟ݂ ܚܣܺܝܪ
 ܗܰܝܡܳܢܽܘܬ݂ܳܐ . ܐܶܠܳܐ ܐܶܬ݂ܚܰܝܰܠ ܒ݁ܗܰܝܡܳܢܽܘܬ݂ܳܐ ܂ ܘܝܰܗ̱ܒ݂ ܬ݁ܶܫܒ݁ܽܘܚܬ݁ܳܐ ܠܰܐܠܳܗܳܐ
 .

ܘܰܐܫܰܪ ܁ ܕ݁ܡܶܕ݁ܶܡ ܕ݁ܰܡܠܰܟ݂ ܠܶܗ ܐܰܠܳܗܳܐ ܆ ܡܶܫܟ݁ܰܚ ܠܡܶܓ݂ܡܰܪ
 .

ܡܶܛܽܠ ܗܳܢܳܐ ܐܶܬ݂ܚܰܫܒ݁ܰܬ݂ ܠܶܗ ܠܟ݂ܺܐܢܽܘ .

ܘܠܳܐ ܗ̱ܘܳܐ ܡܶܛܽܠܳܬ݂ܶܗ ܒ݁ܰܠܚܽܘܕ݂ ܐܶܬ݂ܟ݁ܰܬ݂ܒ݁ܰܬ݂ ܗܳܕ݂ܶܐ :
 ܕ݁ܶܐܬ݂ܚܰܫܒ݁ܰܬ݂ ܗܰܝܡܳܢܽܘܬ݂ܶܗ ܠܟ݂ܺܐܢܽܘ ܆

ܐܶܠܳܐ ܐܳܦ݂ ܡܶܛܽܠܳܬ݂ܰܢ . ܕ݁ܳܐܦ݂ܠܰܢ ܥܬ݂ܺܝܕ݂ ܗ̱ܽܘ ܕ݁ܢܶܚܫܽܘܒ݂ ܁
 ܐܰܝܠܶܝܢ ܕ݁ܗܰܝܡܶܢܢ ܒ݁ܡܰܢ ܕ݁ܰܐܩܺܝܡ ܠܡܳܪܰܢ ܝܶܫܽܘܥ ܡܫܺܝܚܳܐ ܡܶܢ ܒ݁ܶܝܬ݂ ܡܺܝܬ݂ܶܐ̈
 .

ܕ݁ܗܽܘ ܐܶܫܬ݁ܠܶܡ ܡܶܛܽܠ ܚܛܳܗܰܝܢ̈ ܆ ܘܩܳܡ ܡܶܛܽܠ ܕ݁ܰܢܙܰܕ݁ܩܰܢ
 ܀

ܡܶܛܽܠ ܕ݁ܶܐܙܕ݁ܰܕ݁ܰܩܢ ܗܳܟ݂ܺܝܠ ܒ݁ܗܰܝܡܳܢܽܘܬ݂ܳܐ ܆ ܢܶܗܘܶܐ ܠܰܢ
 ܫܠܳܡܳܐ ܠܘܳܬ݂ ܐܰܠܳܗܳܐ ܂ ܒ݁ܡܳܪܰܢ ܝܶܫܽܘܥ ܡܫܺܝܚܳܐ .

ܕ݁ܒ݂ܶܗ ܐܶܬ݂ܩܰܪܰܒ݂ܢ ܒ݁ܗܰܝܡܳܢܽܘܬ݂ܳܐ ܠܛܰܝܒ݁ܽܘܬ݂ܳܐ ܗܳܕ݂ܶܐ ܂
 ܕ݁ܒ݂ܳܗ ܩܳܝܡܺܝܢܰܢ ܆ ܘܡܶܫܬ݁ܰܒ݂ܗܪܺܝܢܰܢ ܒ݁ܣܰܒ݂ܪܳܐ ܕ݁ܬ݂ܶܫܒ݁ܽܘܚܬ݁ܶܗ ܕ݁ܰܐܠܳܗܳܐ .

ܘܠܳܐ ܗܳܟ݂ܰܢܳܐ ܒ݁ܰܠܚܽܘܕ݂ ܆ ܐܶܠܳܐ ܐܳܦ݂ ܒ݁ܽܐܘܠܨܳܢܺܝܢ̈
 ܡܶܫܬ݁ܰܒ݂ܗܪܺܝܢܰܢ . ܕ݁ܝܳܕ݂ܥܺܝܢܰܢ ܕ݁ܽܐܘܠܨܳܢܳܐ ܂ ܡܣܰܝܒ݁ܪܳܢܽܘܬ݂ܳܐ ܓ݁ܳܡܰܪ ܒ݁ܰܢ .

ܘܰܡܣܰܝܒ݁ܪܳܢܽܘܬ݂ܳܐ ܂ ܒ݁ܽܘܩܝܳܐ . ܘܒ݂ܽܘܩܝܳܐ ܂ ܣܰܒ݂ܪܳܐ .

ܣܰܒ݂ܪܳܐ ܕ݁ܶܝܢ ܂ ܠܳܐ ܡܰܒ݂ܗܶܬ݂ ܆ ܡܶܛܽܠ ܕ݁ܚܽܘܒ݁ܶܗ ܕ݁ܰܐܠܳܗܳܐ
 ܡܫܰܦ݁ܰܥ ܥܰܠ ܠܶܒ݁ܰܘܳܬ݂ܰܢ̈ ܂ ܒ݁ܪܽܘܚܳܐ ܕ݁ܩܽܘܕ݂ܫܳܐ ܕ݁ܶܐܬ݂ܝܰܗܒ݁ܰܬ݂ ܠܰܢ .

ܐܶܢ ܕ݁ܶܝܢ ܡܫܺܝܚܳܐ ܡܶܛܽܠ ܟ݁ܪܺܝܗܽܘܬ݂ܰܢ ܒ݁ܙܰܒ݂ܢܳܐ ܗܳܢܳܐ ܂ ܚܠܳܦ݂
 ܪܰܫܺܝܥܶܐ̈ ܡܺܝܬ݂ ܆

ܠܡܰܚܣܶܢ ܓ݁ܶܝܪ ܐ̱ܢܳܫ ܚܠܳܦ݂ ܪܰܫܺܝܥܶܐ̈ ܡܳܐܶܬ݂ ܆ ܚܠܳܦ݂ ܛܳܒ݂ܶܐ̈
 ܓ݁ܶܝܪ ܛܳܟ݂ ܡܰܡܪܰܚ ܐ̱ܢܳܫ ܠܰܡܡܳܬ݂ ܆

ܗܳܪܟ݁ܳܐ ܡܚܰܘܶܐ ܐܰܠܳܗܳܐ ܚܽܘܒ݁ܶܗ ܕ݁ܰܠܘܳܬ݂ܰܢ . ܕ݁ܶܐܢ ܟ݁ܰܕ݂
 ܚܰܛܳܝܶܐ̈ ܐܺܝܬ݂ܰܝܢ ܗ̱ܘܰܝܢ ܆ ܡܫܺܝܚܳܐ ܚܠܳܦ݂ܰܝܢ ܡܺܝܬ݂ ܆

ܟ݁ܡܳܐ ܗܳܟ݂ܺܝܠ ܝܰܬ݁ܺܝܪܳܐܝܺܬ݂ ܢܶܙܕ݁ܰܕ݁ܰܩ ܗܳܫܳܐ ܒ݁ܰܕ݂ܡܶܗ ܇ ܘܒ݂ܶܗ
 ܢܶܬ݂ܦ݁ܰܨܶܐ ܡܶܢ ܪܽܘܓ݂ܙܳܐ .

ܐܶܢ ܓ݁ܶܝܪ ܟ݁ܰܕ݂ ܐܺܝܬ݂ܰܝܢ ܒ݁ܥܶܠܕ݁ܒ݂ܳܒ݂ܶܐ̈ ܁ ܐܶܬ݂ܪܰܥܺܝ ܥܰܡܰܢ
 ܐܰܠܳܗܳܐ ܒ݁ܡܰܘܬ݁ܳܐ ܕ݁ܰܒ݂ܪܶܗ ܆ ܟ݁ܡܳܐ ܗܳܟ݂ܺܝܠ ܝܰܬ݁ܺܝܪܳܐܝܺܬ݂ ܒ݁ܬ݂ܰܪܥܽܘܬ݂ܶܗ ܢܺܚܶܐ
 ܒ݁ܚܰܝܰܘܗ̱ܝ̈ .

ܘܠܳܐ ܗܳܟ݂ܰܢܳܐ ܒ݁ܰܠܚܽܘܕ݂ ܆ ܐܶܠܳܐ ܐܳܦ݂ ܢܶܫܬ݁ܰܒ݂ܗܰܪ ܒ݁ܰܐܠܳܗܳܐ
 ܒ݁ܝܰܕ݂ ܡܳܪܰܢ ܝܶܫܽܘܥ ܡܫܺܝܚܳܐ ܇ ܕ݁ܒ݂ܶܗ ܗ̱ܽܘ ܗܳܫܳܐ ܩܰܒ݁ܶܠܢ ܬ݁ܰܪܥܽܘܬ݂ܳܐ ܀.܀.܀܀

ܐܰܝܟ݁ܰܢܳܐ ܓ݁ܶܝܪ ܕ݁ܰܒ݂ܝܰܕ݂ ܚܰܕ݂ ܒ݁ܰܪܢܳܫܳܐ ܥܶܠܰܬ݂ ܚܛܺܝܬ݂ܳܐ
 ܠܥܳܠܡܳܐ ܇ ܘܰܒ݂ܝܰܕ݂ ܚܛܺܝܬ݂ܳܐ ܡܰܘܬ݁ܳܐ ܆ ܘܗܳܟ݂ܰܢܳܐ ܒ݁ܟ݂ܽܠܗܽܘܢ ܒ݁ܢܰܝ̈ ܐ̱ܢܳܫܳܐ ܥܒ݂ܰܪ
 ܡܰܘܬ݁ܳܐ . ܒ݁ܗܳܝ ܕ݁ܟ݂ܽܠܗܽܘܢ ܚܛܰܘ .

ܥܕ݂ܰܡܳܐ ܓ݁ܶܝܪ ܠܢܳܡܽܘܣܳܐ ܆ ܚܛܺܝܬ݂ܳܐ ܟ݁ܰܕ݂ ܐܺܝܬ݂ܶܝܗ ܗ̱ܘܳܬ݂
 ܒ݁ܥܳܠܡܳܐ ܆ ܠܳܐ ܚܫܺܝܒ݂ܳܐ ܗ̱ܘܳܬ݂ ܚܛܺܝܬ݂ܳܐ . ܡܶܛܽܠ ܕ݁ܠܰܝܬ݁ ܗ̱ܘܳܐ ܢܳܡܽܘܣܳܐ ܁

ܐܶܠܳܐ ܐܰܡܠܶܟ݂ ܡܰܘܬ݁ܳܐ ܡܶܢ ܐܳܕ݂ܳܡ ܘܰܥܕ݂ܰܡܳܐ ܠܡܽܘܫܶܐ ܆ ܐܳܦ݂
 ܥܰܠ ܐܰܝܠܶܝܢ ܕ݁ܠܳܐ ܚܛܰܘ ܇ ܒ݁ܰܕ݂ܡܽܘܬ݂ܳܐ ܕ݁ܰܥܒ݂ܳܪ ܢܳܡܽܘܣܶܗ ܕ݁ܳܐܕ݂ܳܡ . ܗܰܘ
 ܕ݁ܺܐܝܬ݂ܰܘܗ̱ܝ ܕ݁ܡܽܘܬ݂ܳܐ ܕ݁ܗܰܘ ܕ݁ܰܥܬ݂ܺܝܕ݂ .

ܐܶܠܳܐ ܠܳܐ ܗ̱ܘܳܐ ܐܰܝܟ݂ ܫܽܘܪܰܥܬ݂ܳܐ ܁ ܗܳܟ݂ܰܢܳܐ ܡܰܘܗܰܒ݂ܬ݁ܳܐ .
 ܐܶܢ ܓ݁ܶܝܪ ܡܶܛܽܠ ܫܽܘܪܰܥܬ݂ܶܗ ܕ݁ܚܰܕ݂ ܣܰܓ݁ܺܝܶܐܐ̈ ܡܺܝܬ݂ܘ ܆ ܟ݁ܡܳܐ ܗܳܟ݂ܺܝܠ
 ܝܰܬ݁ܺܝܪܳܐܝܺܬ݂ ܛܰܝܒ݁ܽܘܬ݂ܶܗ ܕ݁ܰܐܠܳܗܳܐ ܘܡܰܘܗܰܒ݂ܬ݂ܶܗ ܇ ܡܶܛܽܠ ܚܰܕ݂ ܒ݁ܰܪܢܳܫܳܐ ܝܶܫܽܘܥ
 ܡܫܺܝܚܳܐ ܂ ܒ݁ܣܰܓ݁ܺܝܶܐܐ̈ ܬ݁ܶܬ݂ܝܰܬ݁ܰܪ .

ܘܠܳܐ ܐܰܝܟ݂ ܣܰܟ݂ܠܽܘܬ݂ܳܐ ܕ݁ܚܰܕ݂ ܆ ܗܳܟ݂ܰܢܳܐ ܡܰܘܗܰܒ݂ܬ݁ܳܐ .
 ܕ݁ܺܝܢܳܐ ܓ݁ܶܝܪ ܕ݁ܰܗܘܳܐ ܡܶܢ ܚܰܕ݂ ܆ ܠܚܽܘܝܳܒ݂ܳܐ ܗܘܳܐ . ܡܰܘܗܰܒ݂ܬ݁ܳܐ ܕ݁ܶܝܢ ܂ ܡܶܢ
 ܚܛܳܗܶܐ̈ ܣܰܓ݁ܺܝܶܐܐ̈ ܗܘܳܬ݂ ܠܟ݂ܺܐܢܽܘ .

ܐܶܢ ܓ݁ܶܝܪ ܡܶܛܽܠ ܣܰܟ݂ܠܽܘܬ݂ܳܐ ܕ݁ܚܰܕ݂ ܐܰܡܠܶܟ݂ ܡܰܘܬ݁ܳܐ ܆
 ܝܰܬ݁ܺܝܪܳܐܝܺܬ݂ ܐܰܝܠܶܝܢ ܕ݁ܰܢܣܰܒ݂ܘ ܣܽܘܓ݂ܳܐܐ ܕ݁ܛܰܝܒ݁ܽܘܬ݂ܳܐ ܘܰܕ݂ܡܰܘܗܰܒ݂ܬ݂ܳܐ
 ܘܰܕ݂ܟ݂ܺܐܢܽܘܬ݂ܳܐ ܇ ܒ݁ܚܰܝܶܐ̈ ܢܰܡܠܟ݂ܽܘܢ ܒ݁ܝܰܕ݂ ܚܰܕ݂ . ܝܶܫܽܘܥ ܡܫܺܝܚܳܐ .

ܐܰܟ݂ܙܢܳܐ ܗܳܟ݂ܺܝܠ ܕ݁ܡܶܛܽܠ ܣܰܟ݂ܠܽܘܬ݂ܳܐ ܕ݁ܚܰܕ݂ ܗܘܳܐ ܚܽܘܝܳܒ݂ܳܐ
 ܠܟ݂ܽܠܗܽܘܢ ܒ݁ܢܰܝܢܳܫܳܐ̈ ܆ ܗܳܟ݂ܰܢܳܐ ܡܶܛܽܠ ܟ݁ܺܐܢܽܘܬ݂ܳܐ ܕ݁ܚܰܕ݂ ܬ݁ܶܗܘܶܐ ܙܳܟ݂ܽܘܬ݂ܳܐ
 ܠܚܰܝܶܐ̈ ܠܟ݂ܽܠܗܽܘܢ ܒ݁ܢܰܝܢܳܫܳܐ̈ .

ܐܰܝܟ݁ܰܢܳܐ ܓ݁ܶܝܪ ܕ݁ܡܶܛܽܠ ܠܳܐ ܡܶܫܬ݁ܰܡܥܳܢܽܘܬ݂ܶܗ ܕ݁ܚܰܕ݂
 ܒ݁ܰܪܢܳܫܳܐ ܚܰܛܳܝܶܐ̈ ܣܰܓ݁ܺܝܶܐܐ̈ ܗܘܰܘ ܆ ܗܳܟ݂ܰܢܳܐ ܐܳܦ݂ ܡܶܛܽܠ ܡܶܫܬ݁ܰܡܥܳܢܽܘܬ݂ܶܗ ܕ݁ܚܰܕ݂
 ܣܰܓ݁ܺܝܶܐܐ̈ ܟ݁ܺܐܢܶܐ̈ ܗܳܘܶܝܢ .

ܡܰܥܠܳܢܳܐ ܕ݁ܶܝܢ ܕ݁ܰܗܘܳܐ ܠܢܳܡܽܘܣܳܐ ܕ݁ܬ݂ܶܣܓ݁ܶܐ ܚܛܺܝܬ݂ܳܐ ܇ ܘܟ݂ܰܪ
 ܕ݁ܣܶܓ݂ܝܰܬ݂ ܚܛܺܝܬ݂ܳܐ ܂ ܬ݁ܰܡܳܢ ܐܶܬ݂ܝܰܬ݁ܪܰܬ݂ ܛܰܝܒ݁ܽܘܬ݂ܳܐ .

ܕ݁ܰܐܝܟ݂ ܕ݁ܰܐܡܠܟ݂ܰܬ݂ ܚܛܺܝܬ݂ܳܐ ܒ݁ܡܰܘܬ݁ܳܐ ܆ ܗܳܟ݂ܰܢܳܐ ܬ݁ܰܡܠܶܟ݂
 ܛܰܝܒ݁ܽܘܬ݂ܳܐ ܒ݁ܟ݂ܺܐܢܽܘܬ݂ܳܐ ܠܚܰܝܶܐ̈ ܕ݁ܰܠܥܳܠܰܡ ܇ ܒ݁ܝܰܕ݂ ܡܳܪܰܢ ܝܶܫܽܘܥ ܡܫܺܝܚܳܐ ܀

ܡܳܢܳܐ ܗܳܟ݂ܺܝܠ ܢܺܐܡܰܪ . ܢܩܰܘܶܐ ܆ ܒ݁ܳܗ ܒ݁ܰܚܛܺܝܬ݂ܳܐ
 ܕ݁ܛܰܝܒ݁ܽܘܬ݂ܳܐ ܬ݁ܶܬ݂ܝܰܬ݁ܰܪ .

ܚܳܣ . ܐܰܝܠܶܝܢ ܓ݁ܶܝܪ ܕ݁ܡܺܝܬ݂ܢ ܠܰܚܛܺܝܬ݂ܳܐ ܆ ܐܰܝܟ݁ܰܢܳܐ ܢܺܚܶܐ
 ܒ݁ܳܗ ܬ݁ܽܘܒ݂ .

ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܁ ܕ݁ܰܐܝܠܶܝܢ ܕ݁ܰܥܡܰܕ݂ܢ ܒ݁ܝܶܫܽܘܥ
 ܡܫܺܝܚܳܐ ܆ ܒ݁ܡܰܘܬ݁ܶܗ ܗ̱ܽܘ ܥܡܰܕ݂ܢ .

ܐܶܬ݂ܩܒ݂ܰܪܢ ܥܰܡܶܗ ܒ݁ܡܰܥܡܽܘܕ݂ܺܝܬ݂ܳܐ ܠܡܰܘܬ݁ܳܐ . ܕ݁ܰܐܝܟ݁ܰܢܳܐ
 ܕ݁ܩܳܡ ܝܶܫܽܘܥ ܡܫܺܝܚܳܐ ܡܶܢ ܒ݁ܶܝܬ݂ ܡܺܝܬ݂ܶܐ̈ ܒ݁ܬ݂ܶܫܒ݁ܽܘܚܬ݁ܳܐ ܕ݁ܰܐܒ݂ܽܘܗ̱ܝ ܆ ܗܳܟ݂ܰܢܳܐ
 ܐܳܦ݂ ܚܢܰܢ ܒ݁ܚܰܝܶܐ̈ ܚܰܕ݂̱ܬ݂ܶܐ̈ ܢܗܰܠܶܟ݂ .

ܐܶܢ ܓ݁ܶܝܪ ܐܰܟ݂ܚܰܕ݂ ܐܶܬ݂ܢܨܶܒ݂ܢ ܥܰܡܶܗ ܒ݁ܰܕ݂ܡܽܘܬ݂ܳܐ ܕ݁ܡܰܘܬ݁ܶܗ ܆
 ܗܳܟ݂ܰܢܳܐ ܐܳܦ݂ ܒ݁ܰܩܝܳܡܬ݁ܶܗ ܢܶܗܘܶܐ .

ܝܳܕ݂ܥܺܝܢܰܢ ܓ݁ܶܝܪ ܕ݁ܒ݂ܰܪܢܳܫܰܢ ܥܰܬ݁ܺܝܩܳܐ ܐܶܙܕ݁ܩܶܦ݂ ܥܰܡܶܗ .
 ܕ݁ܢܶܬ݂ܒ݁ܰܛܰܠ ܦ݁ܰܓ݂ܪܳܐ ܕ݁ܰܚܛܺܝܬ݂ܳܐ . ܕ݁ܬ݂ܽܘܒ݂ ܠܳܐ ܢܫܰܡܶܫ ܠܰܚܛܺܝܬ݂ܳܐ .

ܐܰܝܢܳܐ ܕ݁ܡܺܝܬ݂ ܓ݁ܶܝܪ ܂ ܐܶܬ݂ܚܰܪܰܪ ܠܶܗ ܡܶܢ ܚܛܺܝܬ݂ܳܐ .

ܐܶܢ ܗܳܟ݂ܺܝܠ ܡܺܝܬ݂ܢ ܥܰܡ ܡܫܺܝܚܳܐ ܆ ܢܗܰܝܡܶܢ ܕ݁ܥܰܡܶܗ ܥܰܡ ܡܫܺܝܚܳܐ
 ܢܺܚܶܐ .

ܝܳܕ݂ܥܺܝܢܰܢ ܓ݁ܶܝܪ ܕ݁ܰܡܫܺܝܚܳܐ ܩܳܡ ܡܶܢ ܒ݁ܶܝܬ݂ ܡܺܝܬ݂ܶܐ̈ . ܘܬ݂ܽܘܒ݂
 ܠܳܐ ܡܳܐܶܬ݂ . ܘܡܰܘܬ݁ܳܐ ܠܳܐ ܡܶܫܬ݁ܰܠܰܛ ܒ݁ܶܗ .

ܕ݁ܡܺܝܬ݂ ܓ݁ܶܝܪ ܁ ܠܰܚܛܺܝܬ݂ܳܐ ܗܽܘ ܡܺܝܬ݂ ܂ ܚܕ݂ܳܐ ܙܒ݂ܰܢ ܆ ܘܰܕ݂ܚܰܝ
 ܁ ܚܰܝ ܗ̱ܽܘ ܠܰܐܠܳܗܳܐ .

ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ : ܚܫܽܘܒ݂ܘ ܢܰܦ݂ܫܟ݂ܽܘܢ ܕ݁ܡܺܝܬ݂ܶܐ̈
 ܐܢ̱ܬ݁ܽܘܢ ܠܰܚܛܺܝܬ݂ܳܐ ܆ ܘܚܰܝܶܐ̈ ܐܢ̱ܬ݁ܽܘܢ ܠܰܐܠܳܗܳܐ ܇ ܒ݁ܡܳܪܰܢ ܝܶܫܽܘܥ ܡܫܺܝܚܳܐ ܀

ܠܳܐ ܗܳܟ݂ܺܝܠ ܬ݁ܰܡܠܶܟ݂ ܚܛܺܝܬ݂ܳܐ ܒ݁ܦ݂ܰܓ݂ܪܟ݂ܽܘܢ ܡܺܝܬ݂ܳܐ ܇ ܐܰܝܟ݂
 ܕ݁ܬ݂ܶܫܬ݁ܰܡܥܽܘܢ ܠܰܪܓ݂ܺܝܓ݂ܳܬ݂ܶܗ̈ .

ܘܳܐܦ݂ ܠܳܐ ܬ݁ܛܰܝܒ݂ܽܘܢ ܗܰܕ݁ܳܡܰܝܟ݁ܽܘܢ̈ ܙܰܝܢܳܐ ܕ݁ܥܰܘܠܳܐ
 ܠܰܚܛܺܝܬ݂ܳܐ . ܐܶܠܳܐ ܛܰܝܶܒ݂ܘ ܢܰܦ݂ܫܟ݂ܽܘܢ ܠܰܐܠܳܗܳܐ ܆ ܐܰܝܟ݂ ܐ̱ܢܳܫܳܐ ܕ݁ܡܶܢ ܡܺܝܬ݂ܶܐ̈
 ܚܝܰܝܬ݁ܽܘܢ . ܘܗܰܕ݁ܳܡܰܝܟ݁ܽܘܢ̈ ܙܰܝܢܳܐ ܢܶܗܘܽܘܢ ܠܟ݂ܺܐܢܽܘܬ݂ܶܗ ܕ݁ܰܐܠܳܗܳܐ ܆

ܘܰܚܛܺܝܬ݂ܳܐ ܠܳܐ ܡܶܫܬ݁ܰܠܛܳܐ ܥܠܰܝܟ݁ܽܘܢ . ܠܳܐ ܓ݁ܶܝܪ ܐܺܝܬ݂ܰܝܟ݁ܽܘܢ
 ܬ݁ܚܶܝܬ݂ ܢܳܡܽܘܣܳܐ ܆ ܐܶܠܳܐ ܬ݁ܚܶܝܬ݂ ܛܰܝܒ݁ܽܘܬ݂ܳܐ .

ܡܳܢܳܐ ܗܳܟ݂ܺܝܠ . ܢܶܚܛܶܐ ܕ݁ܠܳܐ ܗܘܰܝܢ ܬ݁ܚܶܝܬ݂ ܢܳܡܽܘܣܳܐ ܂ ܐܶܠܳܐ
 ܬ݁ܚܶܝܬ݂ ܛܰܝܒ݁ܽܘܬ݂ܳܐ . ܚܳܣ .

ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܁ ܕ݁ܰܠܡܰܢ ܕ݁ܰܡܛܰܝܒ݂ܺܝܢ ܐܢ̱ܬ݁ܽܘܢ
 ܢܰܦ݂ܫܟ݂ܽܘܢ ܕ݁ܬ݂ܶܫܬ݁ܰܡܥܽܘܢ ܠܶܗ ܠܥܰܒ݂ܕ݁ܽܘܬ݂ܳܐ ܆ ܕ݁ܺܝܠܶܗ ܐܰܢ̱ܬ݁ܽܘܢ ܥܰܒ݂ܕ݁ܶܐ̈ ܕ݁ܗܰܘ
 ܕ݁ܡܶܫܬ݁ܰܡܥܺܝܢ ܐܢ̱ܬ݁ܽܘܢ ܠܶܗ ܆ ܐܶܢ ܠܰܚܛܺܝܬ݂ܳܐ ܂ ܘܶܐܢ ܠܡܰܫܡܰܥ ܐܶܕ݂ܢܳܐ ܕ݁ܟ݂ܺܐܢܽܘܬ݂ܳܐ
 .

ܛܰܝܒ݁ܽܘ ܕ݁ܶܝܢ ܠܰܐܠܳܗܳܐ ܆ ܕ݁ܥܰܒ݂ܕ݁ܶܐ̈ ܗ̱ܘܰܝܬ݁ܽܘܢ ܕ݁ܰܚܛܺܝܬ݂ܳܐ
 ܆ ܘܶܐܫܬ݁ܡܰܥܬ݁ܽܘܢ ܡܶܢ ܠܶܒ݁ܳܐ ܠܰܕ݂ܡܽܘܬ݂ܳܐ ܕ݁ܝܽܘܠܦ݁ܳܢܳܐ ܂ ܕ݁ܶܐܫܬ݁ܠܶܡܬ݁ܽܘܢ ܠܶܗ
 .

ܘܟ݂ܰܕ݂ ܐܶܬ݂ܚܰܪܰܪܬ݁ܽܘܢ ܡܶܢ ܚܛܺܝܬ݂ܳܐ ܆ ܐܶܫܬ݁ܰܥܒ݁ܰܕ݁ܬ݁ܽܘܢ
 ܠܟ݂ܺܐܢܽܘܬ݂ܳܐ .

ܐܰܝܟ݂ ܕ݁ܒ݂ܶܝܬ݂ ܒ݁ܢܰܝܢܳܫܳܐ̈ ܐܳܡܰܪ ܐ̱ܢܳܐ ܆ ܡܶܛܽܠ ܟ݁ܪܺܝܗܽܘܬ݂ܳܐ
 ܕ݁ܒ݂ܶܣܪܟ݂ܽܘܢ . ܕ݁ܰܐܝܟ݁ܰܢܳܐ ܕ݁ܛܰܝܶܒ݂ܬ݁ܽܘܢ ܗܰܕ݁ܳܡܰܝܟ݁ܽܘܢ̈ ܠܥܰܒ݂ܕ݁ܽܘܬ݂ܳܐ
 ܕ݁ܛܰܢܦ݁ܽܘܬ݂ܳܐ ܘܰܕ݂ܥܰܘܠܳܐ ܆ ܗܳܟ݂ܰܢܳܐ ܐܳܦ݂ ܗܳܫܳܐ ܛܰܝܶܒ݂ܘ ܗܰܕ݁ܳܡܰܝܟ݁ܽܘܢ̈
 ܠܥܰܒ݂ܕ݁ܽܘܬ݂ܳܐ ܕ݁ܟ݂ܺܐܢܽܘܬ݂ܳܐ ܂ ܘܰܕ݂ܩܰܕ݁ܺܝܫܽܘܬ݂ܳܐ .

ܟ݁ܰܕ݂ ܥܰܒ݂ܕ݁ܶܐ̈ ܗ̱ܘܰܝܬ݁ܽܘܢ ܓ݁ܶܝܪ ܕ݁ܰܚܛܺܝܬ݂ܳܐ ܆ ܡܚܰܪܪܶܐ̈
 ܗ̱ܘܰܝܬ݁ܽܘܢ ܠܟ݂ܺܐܢܽܘܬ݂ܳܐ .

ܘܡܳܢܳܐ ܐܳܕ݂ܫܳܐ ܐܺܝܬ݂ ܗ̱ܘܳܐ ܠܟ݂ܽܘܢ ܗܳܝܕ݁ܶܝܢ ܆ ܐܰܝܢܳܐ
 ܕ݁ܝܰܘܡܳܢܳܐ ܒ݁ܳܗܬ݁ܺܝܢ ܐܢ̱ܬ݁ܽܘܢ ܒ݁ܶܗ . ܚܰܪܬ݂ܶܗ ܓ݁ܶܝܪ ܐܺܝܬ݂ܶܝܗ ܡܰܘܬ݁ܳܐ .

ܘܗܳܫܳܐ ܕ݁ܶܐܬ݂ܚܰܪܰܪܬ݁ܽܘܢ ܡܶܢ ܚܛܺܝܬ݂ܳܐ ܂ ܘܰܗܘܰܝܬ݁ܽܘܢ ܥܰܒ݂ܕ݁ܶܐ̈
 ܠܰܐܠܳܗܳܐ ܆ ܐܺܝܬ݂ ܠܟ݂ܽܘܢ ܦ݁ܺܐܪܶܐ̈ ܩܰܕ݁ܺܝܫܶܐ̈ : ܕ݁ܚܰܪܬ݂ܗܽܘܢ ܂ ܚܰܝܶܐ̈ ܕ݁ܰܠܥܳܠܰܡ
 .

ܬ݁ܶܐܓ݂ܽܘܪܬ݁ܳܐ ܕ݁ܶܝܢ ܕ݁ܰܚܛܺܝܬ݂ܳܐ ܂ ܡܰܘܬ݁ܳܐ ܗ̱ܘ . ܘܡܰܘܗܰܒ݂ܬ݂ܶܗ
 ܕ݁ܰܐܠܳܗܳܐ ܁ ܚܰܝܶܐ̈ ܕ݁ܰܠܥܳܠܰܡ ܂ ܒ݁ܡܳܪܰܢ ܝܶܫܽܘܥ ܡܫܺܝܚܳܐ ܀

ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܐܰܚܰܝ̈ . ܠܝܳܕ݂ܥܰܝ̈ ܢܳܡܽܘܣܳܐ ܓ݁ܶܝܪ
 ܡܡܰܠܶܠ ܐ̱ܢܳܐ . ܕ݁ܢܳܡܽܘܣܳܐ ܫܰܠܺܝܛ ܗ̱ܽܘ . ܥܰܠ ܓ݁ܰܒ݂ܪܳܐ ܟ݁ܡܳܐ ܕ݁ܚܰܝ .

ܐܰܝܟ݂ ܐܰܢ̱ܬ݁ܬ݂ܳܐ ܕ݁ܰܐܣܺܝܪܳܐ ܗ̱ܝ ܒ݁ܒ݂ܰܥܠܳܗ ܟ݁ܡܳܐ ܕ݁ܚܰܝ ܂
 ܒ݁ܢܳܡܽܘܣܳܐ . ܐܶܢ ܕ݁ܶܝܢ ܡܺܝܬ݂ ܒ݁ܰܥܠܳܗ ܆ ܐܶܬ݂ܚܰܪܪܰܬ݂ ܡܶܢ ܢܳܡܽܘܣܳܐ ܕ݁ܒ݂ܰܥܠܳܗ .

ܐܶܢ ܕ݁ܶܝܢ ܟ݁ܰܕ݂ ܚܰܝ ܒ݁ܰܥܠܳܗ ܬ݁ܶܩܰܦ݂ ܠܰܓ݂ܒ݂ܰܪ ܐ̱ܚܪܺܝܢ ܆ ܗܘܳܬ݂
 ܠܳܗ ܓ݁ܰܝܳܪܬ݂ܳܐ . ܐܶܢ ܕ݁ܶܝܢ ܢܡܽܘܬ݂ ܒ݁ܰܥܠܳܗ ܆ ܐܶܬ݂ܚܰܪܪܰܬ݂ ܡܶܢ ܢܳܡܽܘܣܳܐ . ܘܠܳܐ
 ܐܺܝܬ݂ܶܝܗ ܓ݁ܰܝܳܪܬ݂ܳܐ ܂ ܐܶܢ ܬ݁ܶܗܘܶܐ ܠܓ݂ܰܒ݂ܪܳܐ ܐ̱ܚܪܺܢܳܐ ܀

ܘܗܳܫܳܐ ܐܰܚܰܝ̈ ܆ ܐܳܦ݂ ܐܰܢ̱ܬ݁ܽܘܢ ܡܺܝܬ݁ܬ݁ܽܘܢ ܠܢܳܡܽܘܣܳܐ
 ܒ݁ܦ݂ܰܓ݂ܪܶܗ ܕ݁ܰܡܫܺܝܚܳܐ ܇ ܕ݁ܬ݂ܶܗܘܽܘܢ ܠܰܐ̱ܚܪܺܝܢ ܂ ܐܰܝܢܳܐ ܕ݁ܩܳܡ ܡܶܢ ܒ݁ܶܝܬ݂ ܡܺܝܬ݂ܶܐ̈
 ܇ ܕ݁ܬ݂ܶܬ݁ܠܽܘܢ ܦ݁ܺܐܪܶܐ̈ ܠܰܐܠܳܗܳܐ .

ܟ݁ܰܕ݂ ܒ݁ܒ݂ܶܣܪܳܐ ܗ̱ܘܰܝܢ ܓ݁ܶܝܪ ܆ ܟ݁ܺܐܒ݂ܶܐ̈ ܕ݁ܰܚܛܳܗܶܐ̈
 ܕ݁ܰܒ݂ܢܳܡܽܘܣܳܐ ܂ ܡܶܬ݂ܚܰܦ݁ܛܺܝܢ ܗ̱ܘܰܘ ܒ݁ܗܰܕ݁ܳܡܰܝܢ̈ ܆ ܕ݁ܦ݂ܺܐܪܶܐ̈ ܢܶܬ݁ܶܠ ܠܡܰܘܬ݁ܳܐ
 .

ܗܳܫܳܐ ܕ݁ܶܝܢ ܐܶܬ݂ܒ݁ܰܛܰܠܢ ܡܶܢ ܢܳܡܽܘܣܳܐ . ܘܡܺܝܬ݂ܢ ܠܗܰܘ ܕ݁ܰܐܚܺܝܕ݂
 ܗ̱ܘܳܐ ܠܰܢ . ܕ݁ܰܢܫܰܡܶܫ ܡܶܟ݁ܺܝܠ ܒ݁ܚܰܕ݂̱ܬ݂ܽܘܬ݂ܳܐ ܕ݁ܪܽܘܚܳܐ ܆ ܘܠܳܐ ܒ݁ܥܰܬ݁ܺܝܩܽܘܬ݂
 ܟ݁ܬ݂ܳܒ݂ܳܐ ܀.܀.܀܀

ܡܳܢܳܐ ܗܳܟ݂ܺܝܠ ܐܳܡܪܺܝܢܰܢ . ܢܳܡܽܘܣܳܐ ܚܛܺܝܬ݂ܳܐ ܗܽܘ ܆ ܚܳܣ . ܐܶܠܳܐ
 ܠܰܚܛܺܝܬ݂ܳܐ ܠܳܐ ܝܶܠܦ݁ܶܬ݂ ܐܶܠܳܐ ܒ݁ܝܰܕ݂ ܢܳܡܽܘܣܳܐ . ܠܳܐ ܓ݁ܶܝܪ ܪܶܓ݁ܬ݂ܳܐ ܝܳܕ݂ܰܥ
 ܗ̱ܘܺܝܬ݂ ܇ ܐܶܠܽܘ ܠܳܐ ܢܳܡܽܘܣܳܐ ܕ݁ܶܐܡܰܪ ܂ ܕ݁ܠܳܐ ܬ݁ܶܪܰܓ݂ .

ܘܰܒ݂ܗܳܢܳܐ ܦ݁ܽܘܩܕ݁ܳܢܳܐ ܐܶܫܟ݁ܚܰܬ݂ ܠܳܗ ܚܛܺܝܬ݂ܳܐ ܥܶܠܬ݂ܳܐ ܆
 ܘܓ݂ܶܡܪܰܬ݂ ܒ݁ܺܝ ܟ݁ܽܠ ܪܶܓ݁ܳܐ . ܒ݁ܶܠܥܳܕ݂ ܢܳܡܽܘܣܳܐ ܓ݁ܶܝܪ ܚܛܺܝܬ݂ܳܐ ܡܺܝܬ݂ܳܐ ܗ̱ܘܳܬ݂
 .

ܐܶܢܳܐ ܕ݁ܶܝܢ ܚܰܝ ܗ̱ܘܺܝܬ݂ ܕ݁ܠܳܐ ܢܳܡܽܘܣܳܐ ܡܶܢ ܩܕ݂ܺܝܡ . ܟ݁ܰܕ݂
 ܐܶܬ݂ܳܐ ܕ݁ܶܝܢ ܦ݁ܽܘܩܕ݁ܳܢܳܐ ܆ ܚܛܺܝܬ݂ܳܐ ܚܝܳܬ݂ ܁ ܘܶܐܢܳܐ ܡܺܝܬ݂ܶܬ݂ .

ܘܶܐܫܬ݁ܟ݂ܰܚ ܠܺܝ ܦ݁ܽܘܩܕ݁ܳܢܳܐ ܗܰܘ ܕ݁ܚܰܝܶܐ̈ ܂ ܠܡܰܘܬ݁ܳܐ .

ܚܛܺܝܬ݂ܳܐ ܓ݁ܶܝܪ ܒ݁ܥܶܠܬ݂ܳܐ ܕ݁ܶܐܫܟ݁ܚܰܬ݂ ܠܳܗ ܒ݁ܝܰܕ݂ ܦ݁ܽܘܩܕ݁ܳܢܳܐ
 ܆ ܐܰܛܥܝܰܬ݂ܰܢܝ . ܘܒ݂ܶܗ ܩܛܰܠܬ݂ܰܢܝ .

ܢܳܡܽܘܣܳܐ ܡܳܕ݂ܶܝܢ ܩܰܕ݁ܺܝܫ ܗ̱ܽܘ . ܘܦ݂ܽܘܩܕ݁ܳܢܳܐ ܩܰܕ݁ܺܝܫ ܗ̱ܽܘ ܂
 ܘܟ݂ܺܐܝܢ ܘܛܳܒ݂ .

ܛܳܒ݂ܬ݂ܳܐ ܗܳܟ݂ܺܝܠ ܠܺܝ ܆ ܠܡܰܘܬ݁ܳܐ ܗܽܘ ܗܘܳܬ݂ ܆ ܚܳܣ . ܐܶܠܳܐ
 ܚܛܺܝܬ݂ܳܐ ܂ ܕ݁ܬ݂ܶܬ݂ܚܙܶܐ ܕ݁ܰܚܛܺܝܬ݂ܳܐ ܗܺܝ . ܕ݁ܰܒ݂ܛܳܒ݂ܬ݂ܳܐ ܓ݁ܶܡܪܰܬ݂ ܒ݁ܺܝ ܡܰܘܬ݁ܳܐ .
 ܕ݁ܝܰܬ݁ܺܝܪܳܐܝܺܬ݂ ܬ݁ܶܬ݂ܚܰܝܰܒ݂ ܚܛܺܝܬ݂ܳܐ ܒ݁ܦ݂ܽܘܩܕ݁ܳܢܳܐ .

ܝܳܕ݂ܥܺܝܢܰܢ ܓ݁ܶܝܪ ܕ݁ܢܳܡܽܘܣܳܐ ܕ݁ܪܽܘܚ ܗ̱ܽܘ . ܐܶܢܳܐ ܕ݁ܶܝܢ
 ܕ݁ܰܒ݂ܣܰܪ ܐ̱ܢܳܐ . ܘܰܡܙܰܒ݁ܰܢ ܐ̱ܢܳܐ ܠܰܚܛܺܝܬ݂ܳܐ .

ܡܶܕ݁ܶܡ ܕ݁ܣܳܥܰܪ ܐ̱ܢܳܐ ܓ݁ܶܝܪ ܂ ܠܳܐ ܝܳܕ݂ܰܥ ܐ̱ܢܳܐ . ܘܠܳܐ ܗ̱ܘܳܐ
 ܡܶܕ݁ܶܡ ܕ݁ܨܳܒ݂ܶܐ ܐ̱ܢܳܐ ܂ ܥܳܒ݂ܶܕ݂ ܐ̱ܢܳܐ . ܐܶܠܳܐ ܡܶܕ݁ܶܡ ܕ݁ܣܳܢܶܐ ܐ̱ܢܳܐ ܂ ܗܰܘ ܗ̱ܽܘ
 ܥܳܒ݂ܶܕ݂ ܐ̱ܢܳܐ .

ܘܶܐܢ ܡܶܕ݁ܶܡ ܕ݁ܠܳܐ ܨܳܒ݂ܶܐ ܐ̱ܢܳܐ ܂ ܥܳܒ݂ܶܕ݂ ܐ̱ܢܳܐ ܆ ܣܳܗܶܕ݂
 ܐ̱ܢܳܐ ܥܰܠ ܢܳܡܽܘܣܳܐ ܂ ܕ݁ܫܰܦ݁ܺܝܪ ܗ̱ܽܘ .

ܗܳܫܳܐ ܕ݁ܶܝܢ ܠܳܐ ܗ̱ܘܳܐ ܐܶܢܳܐ ܣܳܥܰܪ ܐ̱ܢܳܐ ܗܳܕ݂ܶܐ ܆ ܐܶܠܳܐ
 ܚܛܺܝܬ݂ܳܐ ܕ݁ܥܳܡܪܳܐ ܒ݁ܺܝ .

ܝܳܕ݂ܰܥ ܐ̱ܢܳܐ ܗܽܘ ܓ݁ܶܝܪ ܕ݁ܠܳܐ ܥܳܡܪܳܐ ܒ݁ܺܝ ܇ ܗܳܢܰܘ ܕ݁ܶܝܢ
 ܒ݁ܒ݂ܶܣܪܝ ܂ ܛܳܒ݂ܬ݂ܳܐ . ܕ݁ܶܐܨܒ݁ܶܐ ܓ݁ܶܝܪ ܒ݁ܛܳܒ݂ܬ݂ܳܐ ܂ ܦ݁ܫܺܝܩ ܠܺܝ . ܕ݁ܶܐܣܥܪܺܝܗ ܕ݁ܶܝܢ
 ܂ ܠܳܐ ܡܶܫܟ݁ܰܚ ܐ̱ܢܳܐ .

ܠܳܐ ܗ̱ܘܳܐ ܓ݁ܶܝܪ ܠܛܳܒ݂ܬ݂ܳܐ ܕ݁ܨܳܒ݂ܶܐ ܐ̱ܢܳܐ ܕ݁ܶܐܥܒ݁ܶܕ݂ ܂
 ܥܳܒ݂ܶܕ݂ ܐ̱ܢܳܐ ܆ ܐܶܠܳܐ ܒ݁ܺܝܫܬ݁ܳܐ ܕ݁ܠܳܐ ܨܳܒ݂ܶܐ ܐ̱ܢܳܐ ܕ݁ܶܐܥܒ݁ܶܕ݂ ܂ ܠܳܗ ܥܳܒ݂ܶܕ݂
 ܐ̱ܢܳܐ .

ܘܶܐܢ ܡܶܕ݁ܶܡ ܕ݁ܠܳܐ ܨܳܒ݂ܶܐ ܐ̱ܢܳܐ ܥܳܒ݂ܶܕ݂ ܐ̱ܢܳܐ ܆ ܠܳܐ ܗ̱ܘܳܐ
 ܐܶܢܳܐ ܥܳܒ݂ܶܕ݂ ܐ̱ܢܳܐ ܇ ܐܶܠܳܐ ܚܛܺܝܬ݂ܳܐ ܕ݁ܥܳܡܪܳܐ ܒ݁ܺܝ .

ܡܶܫܟ݁ܰܚ ܐ̱ܢܳܐ ܗܳܟ݂ܺܝܠ ܠܢܳܡܽܘܣܳܐ ܆ ܕ݁ܫܳܠܶܡ ܠܪܶܥܝܳܢܝ ܇ ܗܰܘ
 ܕ݁ܨܳܒ݂ܶܐ ܕ݁ܢܶܥܒ݁ܶܕ݂ ܛܳܒ݂ܬ݂ܳܐ . ܡܶܛܽܠ ܕ݁ܒ݂ܺܝܫܬ݁ܳܐ ܩܰܪܺܝܒ݂ܳܐ ܗ̱ܝ ܠܺܝ .

ܚܳܕ݂ܶܐ ܐ̱ܢܳܐ ܓ݁ܶܝܪ ܒ݁ܢܳܡܽܘܣܶܗ ܕ݁ܰܐܠܳܗܳܐ ܒ݁ܒ݂ܰܪܢܳܫܳܐ ܕ݁ܰܠܓ݂ܰܘ
 .

ܚܳܙܶܐ ܐ̱ܢܳܐ ܕ݁ܶܝܢ ܢܳܡܽܘܣܳܐ ܐ̱ܚܪܺܢܳܐ ܒ݁ܗܰܕ݁ܳܡܰܝ̈ ܆ ܕ݁ܡܰܩܪܶܒ݂
 ܠܽܘܩܒ݂ܰܠ ܢܳܡܽܘܣܳܐ ܕ݁ܪܶܥܝܳܢܝ ܆ ܘܫܳܒ݂ܶܐ ܠܺܝ ܠܢܳܡܽܘܣܳܐ ܕ݁ܰܚܛܺܝܬ݂ܳܐ ܕ݁ܺܐܝܬ݂
 ܒ݁ܗܰܕ݁ܳܡܰܝ̈ .

ܕ݁ܳܘܝܳܐ ܐ̱ܢܳܐ ܒ݁ܰܪܢܳܫܳܐ . ܡܰܢܽܘ ܢܦ݂ܰܨܶܝܢܝ ܡܶܢ ܦ݁ܰܓ݂ܪܳܐ ܗܳܢܳܐ
 ܕ݁ܡܰܘܬ݁ܳܐ .

ܡܰܘܕ݁ܶܐ ܐ̱ܢܳܐ ܠܰܐܠܳܗܳܐ ܒ݁ܝܰܕ݂ ܡܳܪܰܢ ܝܶܫܽܘܥ ܡܫܺܝܚܳܐ . ܗܳܫܳܐ
 ܗܳܟ݂ܺܝܠ ܐܶܢܳܐ ܒ݁ܪܶܥܝܳܢܝ ܆ ܥܰܒ݂ܕ݁ܳܐ ܐ̱ܢܳܐ ܕ݁ܢܳܡܽܘܣܳܐ ܕ݁ܰܐܠܳܗܳܐ . ܒ݁ܒ݂ܶܣܪܝ ܕ݁ܶܝܢ ܂
 ܐܺܝܬ݂ܰܝ ܥܰܒ݂ܕ݁ܳܐ ܕ݁ܢܳܡܽܘܣܳܐ ܕ݁ܰܚܛܺܝܬ݂ܳܐ ܀

ܡܶܟ݁ܺܝܠ ܠܰܝܬ݁ ܚܰܝܳܒ݂ܽܘܬ݂ܳܐ ܁ ܠܰܐܝܠܶܝܢ ܕ݁ܠܳܐ ܡܗܰܠܟ݂ܺܝܢ
 ܒ݁ܰܒ݂ܣܰܪ ܂ ܒ݁ܝܶܫܽܘܥ ܡܫܺܝܚܳܐ .

ܢܳܡܽܘܣܳܐ ܓ݁ܶܝܪ ܕ݁ܪܽܘܚܳܐ ܕ݁ܚܰܝܶܐ̈ ܂ ܕ݁ܰܒ݂ܝܶܫܽܘܥ ܡܫܺܝܚܳܐ ܆
 ܚܰܪܪܳܟ݂ ܡܶܢ ܢܳܡܽܘܣܳܐ ܕ݁ܰܚܛܺܝܬ݂ܳܐ ܂ ܘܰܕ݂ܡܰܘܬ݁ܳܐ .

ܡܶܛܽܠ ܕ݁ܰܡܚܺܝܠ ܗ̱ܘܳܐ ܓ݁ܶܝܪ ܢܳܡܽܘܣܳܐ ܂ ܒ݁ܝܰܕ݂ ܟ݁ܪܺܝܗܽܘܬ݂ܶܗ
 ܕ݁ܒ݂ܶܣܪܳܐ ܆ ܫܰܕ݁ܰܪ ܐܰܠܳܗܳܐ ܠܰܒ݂ܪܶܗ ܒ݁ܰܕ݂ܡܽܘܬ݂ܳܐ ܕ݁ܒ݂ܶܣܪܳܐ ܕ݁ܰܚܛܺܝܬ݂ܳܐ ܆
 ܡܶܛܽܠܳܬ݂ܳܗ ܕ݁ܰܚܛܺܝܬ݂ܳܐ ܂ ܕ݁ܰܢܚܰܝܒ݂ܺܝܗ ܠܰܚܛܺܝܬ݂ܳܐ ܒ݁ܒ݂ܶܣܪܶܗ .

ܕ݁ܟ݂ܺܐܢܽܘܬ݂ܳܐ ܕ݁ܢܳܡܽܘܣܳܐ ܒ݁ܰܢ ܬ݁ܶܬ݂ܡܰܠܶܐ . ܕ݁ܠܳܐ ܗ̱ܘܳܐ
 ܒ݁ܰܒ݂ܣܰܪ ܡܗܰܠܟ݂ܺܝܢܰܢ ܂ ܐܶܠܳܐ ܒ݁ܪܽܘܚ .

ܐܰܝܠܶܝܢ ܓ݁ܶܝܪ ܕ݁ܒ݂ܰܒ݂ܣܰܪ ܐܶܢܽܘܢ ܂ ܕ݁ܰܒ݂ܣܰܪ ܗ̱ܽܘ ܡܶܬ݂ܪܰܥܶܝܢ .
 ܘܰܐܝܠܶܝܢ ܕ݁ܰܕ݂ܪܽܘܚ ܐܶܢܽܘܢ ܂ ܕ݁ܪܽܘܚ ܗ̱ܽܘ ܡܶܬ݂ܪܰܥܶܝܢ .

ܬ݁ܰܪܥܺܝܬ݂ܳܐ ܓ݁ܶܝܪ ܕ݁ܒ݂ܶܣܪܳܐ ܂ ܡܰܘܬ݁ܳܐ ܗܽܘ . ܘܬ݂ܰܪܥܺܝܬ݂ܳܐ
 ܕ݁ܪܽܘܚܳܐ ܂ ܚܰܝܶܐ̈ ܘܰܫܠܳܡܳܐ .

ܡܶܛܽܠ ܕ݁ܬ݂ܰܪܥܺܝܬ݂ܳܐ ܕ݁ܒ݂ܶܣܪܳܐ ܂ ܒ݁ܥܶܠܕ݁ܒ݂ܳܒ݂ܽܘܬ݂ܳܐ ܗ̱ܝ ܠܘܳܬ݂
 ܐܰܠܳܗܳܐ . ܠܢܳܡܽܘܣܳܐ ܓ݁ܶܝܪ ܕ݁ܰܐܠܳܗܳܐ ܠܳܐ ܡܶܫܬ݁ܰܥܒ݁ܕ݂ܳܐ . ܡܶܛܽܠ ܕ݁ܠܳܐ ܡܶܫܟ݁ܚܳܐ
 .

ܘܰܐܝܠܶܝܢ ܕ݁ܒ݂ܰܒ݂ܣܰܪ ܐܶܢܽܘܢ ܂ ܠܡܶܫܦ݁ܰܪ ܠܰܐܠܳܗܳܐ ܠܳܐ ܡܶܫܟ݁ܚܺܝܢ
 .

ܐܰܢ̱ܬ݁ܽܘܢ ܕ݁ܶܝܢ ܠܳܐ ܗ̱ܘܰܝܬ݁ܽܘܢ ܒ݁ܰܒ݂ܣܰܪ ܂ ܐܶܠܳܐ ܒ݁ܪܽܘܚ ܆ ܐܶܢ
 ܫܰܪܺܝܪܳܐܝܺܬ݂ ܪܽܘܚܶܗ ܕ݁ܰܐܠܳܗܳܐ ܥܳܡܪܳܐ ܒ݁ܟ݂ܽܘܢ . ܐܶܢ ܕ݁ܶܝܢ ܐ̱ܢܳܫ ܠܰܝܬ݁ ܒ݁ܶܗ ܪܽܘܚܶܗ
 ܕ݁ܰܡܫܺܝܚܳܐ ܆ ܗܳܢܳܐ ܠܳܐ ܗ̱ܘܳܐ ܕ݁ܺܝܠܶܗ .

ܘܶܐܢ ܕ݁ܶܝܢ ܡܫܺܝܚܳܐ ܒ݁ܟ݂ܽܘܢ ܆ ܦ݁ܰܓ݂ܪܳܐ ܡܺܝܬ݂ ܗ̱ܽܘ ܡܶܛܽܠ
 ܚܛܺܝܬ݂ܳܐ ܇ ܪܽܘܚܳܐ ܕ݁ܶܝܢ ܚܰܝܳܐ ܗ̱ܝ ܡܶܛܽܠ ܟ݁ܺܐܢܽܘܬ݂ܳܐ .

ܘܶܐܢ ܪܽܘܚܶܗ ܕ݁ܗܰܘ ܡܰܢ ܕ݁ܰܐܩܺܝܡ ܠܡܳܪܰܢ ܝܶܫܽܘܥ ܡܫܺܝܚܳܐ ܡܶܢ
 ܒ݁ܶܝܬ݂ ܡܺܝܬ݂ܶܐ̈ ܂ ܥܳܡܪܳܐ ܒ݁ܟ݂ܽܘܢ ܆ ܗܰܘ ܡܰܢ ܕ݁ܰܐܩܺܝܡܶܗ ܠܝܶܫܽܘܥ ܡܫܺܝܚܳܐ ܡܶܢ ܒ݁ܶܝܬ݂
 ܡܺܝܬ݂ܶܐ̈ ܂ ܐܳܦ݂ ܠܦ݂ܰܓ݂ܪܰܝܟ݁ܽܘܢ̈ ܡܺܝܬ݂ܶܐ̈ ܢܰܚܶܐ ܇ ܡܶܛܽܠ ܪܽܘܚܶܗ ܕ݁ܥܳܡܪܳܐ ܒ݁ܟ݂ܽܘܢ
 ܀

ܗܳܫܳܐ ܐܰܚܰܝ̈ ܂ ܚܰܝܳܒ݂ܺܝܢܰܢ ܆ ܠܰܘ ܠܒ݂ܶܣܪܳܐ ܕ݁ܒ݂ܰܒ݂ܣܰܪ ܢܗܰܠܶܟ݂
 ܇

ܐܶܢ ܓ݁ܶܝܪ ܒ݁ܰܒ݂ܣܰܪ ܚܳܐܶܝܢ ܐܢ̱ܬ݁ܽܘܢ ܂ ܥܬ݂ܺܝܕ݂ܺܝܢ ܐܢ̱ܬ݁ܽܘܢ
 ܗ̱ܽܘ ܠܰܡܡܳܬ݂ ܇ ܘܶܐܢ ܒ݁ܪܽܘܚ ܗܽܘܦ݁ܳܟ݂ܰܝ̈ ܦ݁ܰܓ݂ܪܳܐ ܡܡܺܝܬ݂ܺܝܢ ܐܢ̱ܬ݁ܽܘܢ ܂ ܚܳܐܶܝܢ
 ܐܢ̱ܬ݁ܽܘܢ .

ܐܰܝܠܶܝܢ ܓ݁ܶܝܪ ܕ݁ܰܒ݂ܪܽܘܚܳܐ ܕ݁ܰܐܠܳܗܳܐ ܡܶܬ݁ܕ݁ܰܒ݁ܪܺܝܢ ܆ ܗܳܠܶܝܢ
 ܒ݁ܢܰܝܳܐ̈ ܐܶܢܽܘܢ ܕ݁ܰܐܠܳܗܳܐ .

ܠܳܐ ܓ݁ܶܝܪ ܢܣܰܒ݂ܬ݁ܽܘܢ ܪܽܘܚܳܐ ܕ݁ܥܰܒ݂ܕ݁ܽܘܬ݂ܳܐ ܬ݁ܽܘܒ݂ ܂
 ܠܕ݂ܶܚܠܬ݂ܳܐ ܆ ܐܶܠܳܐ ܢܣܰܒ݂ܬ݁ܽܘܢ ܪܽܘܚܳܐ ܕ݁ܣܺܝܡܰܬ݂ ܒ݁ܢܰܝܳܐ̈ ܇ ܕ݁ܒ݂ܳܗ ܩܳܪܶܝܢܰܢ ܂
 ܐܰܒ݂ܰܐ ܐܰܒ݂ܽܘܢ .

ܘܗܺܝ ܪܽܘܚܳܐ ܡܰܣܗܕ݂ܳܐ ܠܪܽܘܚܰܢ ܂ ܕ݁ܺܐܝܬ݂ܰܝܢ ܒ݁ܢܰܝܳܐ̈ ܕ݁ܰܐܠܳܗܳܐ
 .

ܘܶܐܢ ܒ݁ܢܰܝܳܐ̈ ܂ ܐܳܦ݂ ܝܳܪܬ݁ܶܐ̈ . ܝܳܪܬ݁ܶܐ̈ ܕ݁ܰܐܠܳܗܳܐ ܆
 ܘܰܒ݂ܢܰܝ̈ ܝܳܪܬ݁ܽܘܬ݂ܶܗ ܕ݁ܝܶܫܽܘܥ ܡܫܺܝܚܳܐ . ܕ݁ܶܐܢ ܢܶܚܰܫ ܥܰܡܶܗ ܂ ܐܳܦ݂ ܥܰܡܶܗ
 ܢܶܫܬ݁ܰܒ݁ܰܚ ܀

ܡܶܬ݂ܪܰܥܶܐ ܐ̱ܢܳܐ ܓ݁ܶܝܪ ܂ ܕ݁ܠܳܐ ܫܳܘܶܝܢ ܚܰܫܰܘܗ̱ܝ̈ ܕ݁ܙܰܒ݂ܢܳܐ
 ܗܳܢܳܐ ܇ ܠܬ݂ܶܫܒ݁ܽܘܚܬ݁ܳܐ ܐܰܝܕ݂ܳܐ ܕ݁ܰܥܬ݂ܺܝܕ݂ܳܐ ܕ݁ܬ݂ܶܬ݂ܓ݁ܠܶܐ ܒ݁ܰܢ .

ܟ݁ܽܠܳܗ ܓ݁ܶܝܪ ܒ݁ܪܺܝܬ݂ܳܐ ܡܣܰܒ݁ܪܳܐ ܘܰܡܣܰܟ݁ܝܳܐ ܂ ܠܓ݂ܶܠܝܳܢܳܐ
 ܕ݁ܰܒ݂ܢܰܘܗ̱ܝ̈ ܕ݁ܰܐܠܳܗܳܐ .

ܒ݁ܪܺܝܬ݂ܳܐ ܓ݁ܶܝܪ ܐܶܫܬ݁ܰܥܒ݁ܕ݂ܰܬ݂ ܠܰܣܪܺܝܩܽܘܬ݂ܳܐ ܆ ܠܳܐ
 ܒ݁ܨܶܒ݂ܝܳܢܳܗ ܇ ܐܶܠܳܐ ܡܶܛܽܠ ܡܰܢ ܕ݁ܫܰܥܒ݁ܕ݂ܳܗ ܥܰܠ ܣܰܒ݂ܪܳܐ .

ܕ݁ܳܐܦ݂ ܗܺܝ ܒ݁ܪܺܝܬ݂ܳܐ ܬ݁ܶܬ݂ܚܰܪܰܪ ܡܶܢ ܥܰܒ݂ܕ݁ܽܘܬ݂ܳܐ ܕ݁ܰܚܒ݂ܳܠܳܐ
 ܇ ܒ݁ܰܚܪܽܘܪܶܐ̈ ܕ݁ܬ݂ܶܫܒ݁ܽܘܚܬ݁ܳܐ ܕ݁ܰܒ݂ܢܰܝܳܐ̈ ܕ݁ܰܐܠܳܗܳܐ ܀.܀.܀܀

ܝܳܕ݂ܥܺܝܢܰܢ ܓ݁ܶܝܪ ܕ݁ܟ݂ܽܠܗܶܝܢ ܒ݁ܶܪܝܳܬ݂ܳܐ̈ ܆ ܡܶܬ݁ܬ݁ܰܢܚܳܢ̈
 ܘܰܡܚܰܒ݁ܠܳܢ̈ ܥܕ݂ܰܡܳܐ ܠܝܰܘܡܳܢܳܐ .

ܘܠܳܐ ܒ݁ܰܠܚܽܘܕ݂ ܗܶܢܶܝܢ ܁ ܐܶܠܳܐ ܐܳܦ݂ ܚܢܰܢ ܁ ܕ݁ܺܐܝܬ݂ ܒ݁ܰܢ
 ܪܺܫܺܝܬ݂ܳܐ ܕ݁ܪܽܘܚܳܐ ܆ ܡܶܬ݁ܬ݁ܰܢܚܺܝܢܰܢ ܒ݁ܢܰܦ݂ܫܰܢ ܇ ܘܰܡܣܰܟ݁ܶܝܢܰܢ ܠܣܺܝܡܰܬ݂ ܒ݁ܢܰܝܳܐ̈ ܂
 ܘܰܠܦ݂ܽܘܪܩܳܢܳܐ ܕ݁ܦ݂ܰܓ݂ܪܰܝܢ̈ .

ܡܶܛܽܠ ܕ݁ܰܒ݂ܣܰܒ݂ܪܳܐ ܗ̱ܘ ܚܝܰܝܢ . ܣܰܒ݂ܪܳܐ ܕ݁ܶܝܢ ܕ݁ܡܶܬ݂ܚܙܶܐ ܂
 ܠܳܐ ܗ̱ܘܳܐ ܣܰܒ݂ܪܳܐ . ܐܶܢ ܓ݁ܶܝܪ ܚܳܙܶܝܢܰܢ ܠܶܗ ܆ ܡܳܢܳܐ ܡܣܰܟ݁ܶܝܢܰܢ ܠܶܗ .

ܐܶܢ ܕ݁ܶܝܢ ܠܡܶܕ݁ܶܡ ܕ݁ܠܳܐ ܡܶܬ݂ܚܙܶܐ ܡܣܰܒ݁ܪܺܝܢܰܢ ܆
 ܒ݁ܰܡܣܰܝܒ݁ܪܳܢܽܘܬ݂ܳܐ ܡܩܰܘܶܝܢܰܢ .

ܗܳܟ݂ܰܢܳܐ ܐܳܦ݂ ܗܺܝ ܪܽܘܚܳܐ ܡܥܰܕ݁ܪܳܐ ܠܰܟ݂ܪܺܝܗܽܘܬ݂ܰܢ . ܡܳܢܳܐ
 ܓ݁ܶܝܪ ܢܨܰܠܶܐ ܐܰܝܟ݂ ܡܳܐ ܕ݁ܘܳܠܶܐ ܂ ܠܳܐ ܝܳܕ݂ܥܺܝܢܰܢ . ܐܶܠܳܐ ܗܺܝ ܪܽܘܚܳܐ ܡܨܰܠܝܳܐ
 ܚܠܳܦ݂ܰܝܢ ܇ ܒ݁ܬ݂ܶܢܚܳܬ݂ܳܐ̈ ܕ݁ܠܳܐ ܡܶܬ݂ܡܰܠܠܳܢ̈ .

ܕ݁ܡܳܐܶܫ ܕ݁ܶܝܢ ܠܶܒ݁ܰܘܳܬ݂ܳܐ̈ ܆ ܗܽܘ ܝܳܕ݂ܰܥ ܡܳܢܳܐ ܗ̱ܺܝ
 ܬ݁ܰܪܥܺܝܬ݂ܳܐ ܕ݁ܪܽܘܚܳܐ ܇ ܕ݁ܰܐܝܟ݂ ܨܶܒ݂ܝܳܢܶܗ ܗ̱ܽܘ ܕ݁ܰܐܠܳܗܳܐ ܡܨܰܠܝܳܐ ܚܠܳܦ݂ ܩܰܕ݁ܺܝܫܶܐ̈
 ܀

ܝܳܕ݂ܥܺܝܢܰܢ ܕ݁ܶܝܢ ܕ݁ܰܐܝܠܶܝܢ ܕ݁ܡܰܚܒ݂ܺܝܢ ܠܰܐܠܳܗܳܐ ܆ ܒ݁ܟ݂ܽܠ
 ܡܶܕ݁ܶܡ ܡܥܰܕ݁ܰܪ ܠܗܽܘܢ ܠܛܳܒ݂ܬ݂ܳܐ . ܠܰܐܝܠܶܝܢ ܕ݁ܩܰܕ݁ܶܡ ܣܳܡ ܕ݁ܢܶܗܘܽܘܢ ܩܪܰܝܳܐ̈ ܇

ܘܡܶܢ ܠܽܘܩܕ݂ܰܡ ܝܺܕ݂ܰܥ ܐܶܢܽܘܢ ܇ ܘܰܪܫܰܡ ܐܶܢܽܘܢ ܒ݁ܰܕ݂ܡܽܘܬ݂ܳܐ
 ܕ݁ܨܽܘܪܬ݁ܳܐ ܕ݁ܰܒ݂ܪܶܗ ܆ ܕ݁ܗܽܘ ܢܶܗܘܶܐ ܒ݁ܽܘܟ݂ܪܳܐ ܕ݁ܰܐܚܶܐ̈ ܣܰܓ݁ܺܝܶܐܐ̈ .

ܠܰܐܝܠܶܝܢ ܕ݁ܶܝܢ ܕ݁ܩܰܕ݁ܶܡ ܪܫܰܡ ܆ ܠܗܽܘܢ ܩܪܳܐ . ܘܠܰܐܝܠܶܝܢ
 ܕ݁ܰܩܪܳܐ ܆ ܠܗܽܘܢ ܙܰܕ݁ܶܩ . ܘܠܰܐܝܠܶܝܢ ܕ݁ܙܰܕ݁ܶܩ ܆ ܠܗܽܘܢ ܫܰܒ݁ܰܚ .

ܡܳܢܳܐ ܗܳܟ݂ܺܝܠ ܢܺܐܡܰܪ ܥܰܠ ܗܳܠܶܝܢ . ܐܶܢ ܐܰܠܳܗܳܐ ܚܠܳܦ݂ܰܝܢ ܆
 ܡܰܢܽܘ ܕ݁ܰܠܩܽܘܒ݂ܠܰܢ .

ܘܶܐܢ ܥܰܠ ܒ݁ܪܶܗ ܠܳܐ ܚܳܣ ܇ ܐܶܠܳܐ ܚܠܳܦ݂ ܟ݁ܽܠܰܢ ܐܰܫܠܡܶܗ ܇
 ܐܰܝܟ݁ܰܢܳܐ ܠܳܐ ܟ݁ܽܠ ܡܶܕ݁ܶܡ ܥܰܡܶܗ ܢܶܬ݁ܶܠ ܠܰܢ .

ܡܰܢܽܘ ܢܶܩܒ݁ܽܘܠ ܥܰܠ ܓ݁ܒ݂ܰܝܳܐ̈ ܕ݁ܰܐܠܳܗܳܐ . ܐܰܠܳܗܳܐ ܡܙܰܕ݁ܶܩ
 ܆

ܡܰܢܽܘ ܡܚܰܝܶܒ݂ . ܡܫܺܝܚܳܐ ܡܺܝܬ݂ ܂ ܘܩܳܡ ܂ ܘܺܐܝܬ݂ܰܘܗ̱ܝ ܥܰܠ
 ܝܰܡܺܝܢܳܐ ܕ݁ܰܐܠܳܗܳܐ ܂ ܘܒ݂ܳܥܶܐ ܚܠܳܦ݂ܰܝܢ .

ܡܰܢܽܘ ܢܶܦ݂ܪܫܰܢܝ ܡܶܢ ܚܽܘܒ݁ܶܗ ܕ݁ܰܡܫܺܝܚܳܐ ܆ ܐܽܘܠܨܳܢܳܐ ܂ ܐܰܘ
 ܚܒ݂ܽܘܫܝܳܐ ܂ ܐܰܘ ܪܕ݂ܽܘܦ݂ܝܳܐ ܂ ܐܰܘ ܟ݁ܰܦ݂ܢܳܐ ܂ ܐܰܘ ܥܰܪܛܶܠܳܝܽܘܬ݂ܳܐ ܂ ܐܰܘ ܩܺܢܕ݂ܺܝܢܳܘܣ
 ܂ ܐܰܘ ܣܰܝܦ݂ܳܐ ܆

ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܡܶܛܽܠܳܬ݂ܳܟ݂ ܟ݁ܽܠܝܽܘܡ ܡܳܝܬ݁ܺܝܢܰܢ ܇
 ܘܶܐܬ݂ܚܫܶܒ݂ܢ ܐܰܝܟ݂ ܐܶܡܪܶܐ̈ ܠܢܶܟ݂ܣܬ݂ܳܐ .

ܐܶܠܳܐ ܒ݁ܗܳܠܶܝܢ ܟ݁ܽܠܗܶܝܢ ܆ ܙܰܟ݁ܳܝܺܝܢܰܢ ܂ ܒ݁ܝܰܕ݂ ܡܰܢ ܕ݁ܰܐܚܒ݂ܰܢ
 .

ܡܦ݁ܳܣ ܐ̱ܢܳܐ ܓ݁ܶܝܪ ܆ ܕ݁ܠܳܐ ܡܰܘܬ݁ܳܐ ܂ ܘܠܳܐ ܚܰܝܶܐ̈ ܂ ܘܠܳܐ
 ܡܰܠܰܐܟ݂ܶܐ̈ ܂ ܘܠܳܐ ܫܽܘܠܛܳܢܶܐ̈ ܂ ܘܠܳܐ ܚܰܝܠܶܐ̈ ܂ ܘܠܳܐ ܕ݁ܩܳܝܡܳܢ̈ ܂ ܘܠܳܐ
 ܕ݁ܰܥܬ݂ܺܝܕ݂ܳܢ̈ ܂

ܘܠܳܐ ܪܰܘܡܳܐ ܂ ܘܠܳܐ ܥܽܘܡܩܳܐ ܂ ܐܳܦ݂ܠܳܐ ܒ݁ܪܺܝܬ݂ܳܐ ܐ̱ܚܪܺܬ݂ܳܐ ܆
 ܬ݁ܶܫܟ݁ܰܚ ܬ݁ܶܦ݂ܪܫܰܢܝ ܡܶܢ ܚܽܘܒ݁ܶܗ ܕ݁ܰܐܠܳܗܳܐ ܂ ܕ݁ܰܒ݂ܡܳܪܰܢ ܝܶܫܽܘܥ ܡܫܺܝܚܳܐ ܀

ܩܽܘܫܬ݁ܳܐ ܐܳܡܰܪ ܐ̱ܢܳܐ ܒ݁ܰܡܫܺܝܚܳܐ ܂ ܘܠܳܐ ܡܕ݂ܰܓ݁ܶܠ ܐ̱ܢܳܐ ܂
 ܘܪܶܥܝܳܢܝ ܡܰܣܗܶܕ݂ ܥܠܰܝ ܇ ܒ݁ܪܽܘܚܳܐ ܕ݁ܩܽܘܕ݂ܫܳܐ ܆

ܕ݁ܟ݂ܰܪܝܽܘܬ݂ܳܐ ܗ̱ܝ ܠܺܝ ܪܰܒ݁ܬ݂ܳܐ . ܘܟ݂ܺܐܒ݂ܳܐ ܕ݁ܡܶܢ ܠܶܒ݁ܝ ܠܳܐ
 ܫܳܠܶܐ .

ܡܨܰܠܶܐ ܗ̱ܘܺܝܬ݂ ܓ݁ܶܝܪ ܂ ܕ݁ܶܐܢܳܐ ܩܢܽܘܡܝ ܚܶܪܡܳܐ ܐܶܗܘܶܐ ܡܶܢ
 ܡܫܺܝܚܳܐ ܇ ܚܠܳܦ݂ ܐܰܚܰܝ̈ ܘܰܐ̱ܚܝܳܢܰܝ̈ ܂ ܕ݁ܒ݂ܰܒ݂ܣܰܪ .

ܕ݁ܺܐܝܬ݂ܰܝܗܽܘܢ ܒ݁ܢܰܝ̈ ܐܺܝܣܪܳܝܶܠ . ܕ݁ܕ݂ܺܝܠܗܽܘܢ ܗܘܳܬ݂ ܣܺܝܡܰܬ݂
 ܒ݁ܢܰܝܳܐ̈ ܂ ܘܬ݂ܶܫܒ݁ܽܘܚܬ݁ܳܐ ܂ ܘܰܩܝܳܡܶܐ̈ ܂ ܘܢܳܡܽܘܣܳܐ ܂ ܘܬ݂ܶܫܡܶܫܬ݁ܳܐ ܕ݁ܒ݂ܶܗ ܂
 ܘܡܽܘܠܟ݁ܳܢܶܐ̈ ܂

ܘܰܐܒ݂ܳܗܳܬ݂ܳܐ̈ . ܘܡܶܢܗܽܘܢ ܐܶܬ݂ܚܙܺܝ ܡܫܺܝܚܳܐ ܒ݁ܰܒ݂ܣܰܪ .
 ܕ݁ܺܐܝܬ݂ܰܘܗ̱ܝ ܐܰܠܳܗܳܐ ܕ݁ܥܰܠ ܟ݁ܽܠ . ܕ݁ܠܶܗ ܬ݁ܶܫܒ݁ܚܳܢ̈ ܘܒ݂ܽܘܪܟ݁ܳܢ̈ ܇ ܠܥܳܠܰܡ ܥܳܠܡܺܝܢ
 ܐܰܡܺܝܢ ܀

ܠܳܐ ܗ̱ܘܳܐ ܕ݁ܶܝܢ ܡܶܦ݁ܰܠ ܢܶܦ݂ܠܰܬ݂ ܡܶܠܬ݂ܶܗ ܕ݁ܰܐܠܳܗܳܐ . ܠܳܐ ܗ̱ܘܳܐ
 ܓ݁ܶܝܪ ܟ݁ܽܠܗܽܘܢ ܕ݁ܡܶܢ ܐܺܝܣܪܳܝܶܠ ܂ ܐܺܝܬ݂ܰܝܗܽܘܢ ܐܺܝܣܪܳܝܶܠ .

ܐܳܦ݂ܠܳܐ ܡܶܛܽܠ ܕ݁ܡܶܢ ܙܰܪܥܶܗ ܐܶܢܽܘܢ ܕ݁ܰܐܒ݂ܪܳܗܳܡ ܂ ܟ݁ܽܠܗܽܘܢ
 ܒ݁ܢܰܝܳܐ̈ . ܡܶܛܽܠ ܕ݁ܶܐܬ݂ܶܐܡܰܪ ܂ ܕ݁ܒ݂ܺܐܝܣܚܳܩ ܢܶܬ݂ܩܪܶܐ ܠܳܟ݂ ܙܰܪܥܳܐ .

ܗܳܢܰܘ ܕ݁ܶܝܢ ܆ ܠܳܐ ܗ̱ܘܳܐ ܒ݁ܢܰܝܳܐ̈ ܕ݁ܒ݂ܶܣܪܳܐ ܂ ܐܺܝܬ݂ܰܝܗܽܘܢ
 ܒ݁ܢܰܝܳܐ̈ ܕ݁ܰܐܠܳܗܳܐ . ܐܶܠܳܐ ܒ݁ܢܰܝܳܐ̈ ܕ݁ܡܽܘܠܟ݁ܳܢܳܐ ܡܶܬ݂ܚܰܫܒ݁ܺܝܢ ܠܙܰܪܥܳܐ .

ܕ݁ܡܽܘܠܟ݁ܳܢܳܐ ܓ݁ܶܝܪ ܐܺܝܬ݂ܶܝܗ ܡܶܠܬ݂ܳܐ ܗܳܕ݂ܶܐ ܇ ܕ݁ܰܒ݂ܙܰܒ݂ܢܳܐ
 ܗܳܢܳܐ ܐܺܬ݂ܶܐ ܂ ܘܢܶܗܘܶܐ ܒ݁ܪܳܐ ܠܣܰܪܳܐ .

ܘܠܰܘ ܗܳܕ݂ܶܐ ܒ݁ܰܠܚܽܘܕ݂ . ܐܶܠܳܐ ܐܳܦ݂ ܪܰܦ݂ܩܳܐ ܆ ܟ݁ܰܕ݂ ܥܰܡ ܚܰܕ݂
 ܐܰܒ݂ܽܘܢ ܐܺܝܣܚܳܩ ܂ ܐܺܝܬ݂ ܗ̱ܘܳܐ ܠܳܗ ܫܰܘܬ݁ܳܦ݂ܽܘܬ݂ܳܐ ܇

ܥܰܕ݂ܠܳܐ ܢܶܬ݂ܝܰܠܕ݁ܽܘܢ ܒ݁ܢܶܝܗ̈ ܇ ܘܠܳܐ ܢܶܣܥܪܽܘܢ ܛܳܒ݂ܬ݂ܳܐ ܐܰܘ
 ܒ݁ܺܝܫܬ݁ܳܐ ܆ ܩܰܕ݁ܡܰܬ݂ ܐܶܬ݂ܝܰܕ݂ܥܰܬ݂ ܓ݁ܰܒ݂ܝܽܘܬ݂ܶܗ ܕ݁ܰܐܠܳܗܳܐ . ܕ݁ܗܺܝ ܬ݁ܩܰܘܶܐ ܆ ܠܳܐ
 ܒ݁ܰܥܒ݂ܳܕ݂ܶܐ̈ ܇ ܐܶܠܳܐ ܒ݁ܝܰܕ݂ ܡܰܢ ܕ݁ܰܩܪܳܐ .

ܐܶܬ݂ܶܐܡܰܪ ܓ݁ܶܝܪ ܂ ܕ݁ܩܰܫܺܝܫܳܐ ܢܶܗܘܶܐ ܥܰܒ݂ܕ݁ܳܐ ܠܰܙܥܽܘܪܳܐ
 .

ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܰܠܝܰܥܩܽܘܒ݂ ܪܶܚܡܶܬ݂ ܂ ܘܰܠܥܺܣܽܘ ܣܢܺܝܬ݂
 ܀

ܡܳܢܳܐ ܗܳܟ݂ܺܝܠ ܢܺܐܡܰܪ . ܕ݁ܰܠܡܳܐ ܥܰܘܠܳܐ ܐܺܝܬ݂ ܠܘܳܬ݂ ܐܰܠܳܗܳܐ ܆
 ܚܳܣ .

ܗܳܐ ܐܳܦ݂ ܠܡܽܘܫܶܐ ܐܶܡܰܪ . ܐܶܪܰܚܶܡ ܥܰܠ ܐܰܝܢܳܐ ܕ݁ܰܡܪܰܚܶܡ ܐ̱ܢܳܐ
 . ܘܶܐܚܽܘܢ ܠܰܐܝܢܳܐ ܕ݁ܚܳܐܶܢ ܐ̱ܢܳܐ .

ܠܳܐ ܗܳܟ݂ܺܝܠ ܒ݁ܺܐܝܕ݂ܰܝ̈ ܡܰܢ ܕ݁ܨܳܒ݂ܶܐ ܇ ܘܠܳܐ ܒ݁ܺܐܝܕ݂ܰܝ̈ ܡܰܢ
 ܕ݁ܪܳܗܶܛ ܆ ܐܶܠܳܐ ܒ݁ܺܐܝܕ݂ܰܝ̈ ܐܰܠܳܗܳܐ ܡܪܰܚܡܳܢܳܐ .

ܐܶܡܰܪ ܓ݁ܶܝܪ ܒ݁ܰܟ݂ܬ݂ܳܒ݂ܳܐ ܠܦ݂ܶܪܥܽܘܢ ܆ ܕ݁ܠܳܗ ܠܗܳܕ݂ܶܐ
 ܐܰܩܺܝܡܬ݁ܳܟ݂ ܂ ܕ݁ܶܐܚܰܘܶܐ ܒ݁ܳܟ݂ ܚܰܝܠܝ ܂ ܘܰܕ݂ܢܶܬ݂ܟ݁ܪܶܙ ܫܶܡܝ ܒ݁ܰܐܪܥܳܐ ܟ݁ܽܠܶܗ .

ܡܳܕ݂ܶܝܢ ܥܰܠ ܡܰܢ ܕ݁ܨܳܒ݂ܶܐ ܗ̱ܘ ܡܪܰܚܶܡ ܆ ܘܥܰܠ ܡܰܢ ܕ݁ܨܳܒ݂ܶܐ
 ܡܩܰܫܶܐ .

ܘܰܟ݂ܒ݂ܰܪ ܬ݁ܺܐܡܰܪ ܆ ܕ݁ܰܠܡܳܢܳܐ ܪܳܫܶܐ . ܡܰܢܽܘ ܓ݁ܶܝܪ ܕ݁ܰܢܩܽܘܡ
 ܠܽܘܩܒ݂ܰܠ ܨܶܒ݂ܝܳܢܶܗ .

ܐܰܢ̱ܬ݁ ܗܳܟ݂ܺܝܠ ܡܰܢ ܐܰܢ̱ܬ݁ ܐܳܘ ܒ݁ܰܪܢܳܫܳܐ ܇ ܕ݁ܦ݂ܶܬ݂ܓ݂ܳܡܳܐ
 ܠܰܐܠܳܗܳܐ ܝܳܗܶܒ݂ ܐܰܢ̱ܬ݁ . ܕ݁ܰܠܡܳܐ ܐܳܡܪܳܐ ܓ݁ܒ݂ܺܝܠܬ݁ܳܐ ܠܡܰܢ ܕ݁ܓ݂ܰܒ݂ܠܳܗ ܕ݁ܰܠܡܳܢܳܐ
 ܗܳܟ݂ܰܢܳܐ ܓ݁ܒ݂ܰܠܬ݁ܳܢܝ .

ܐܰܘ ܠܳܐ ܫܰܠܺܝܛ ܦ݁ܰܚܳܪܳܐ ܥܰܠ ܛܺܝܢܶܗ ܇ ܕ݁ܡܶܢܳܗ ܡܶܢ ܓ݁ܒ݂ܺܝܠܬ݁ܳܐ
 ܢܶܥܒ݁ܶܕ݂ ܡܳܐܢܶܐ̈ ܇ ܚܰܕ݂ ܠܺܐܝܩܳܪܳܐ ܂ ܘܚܰܕ݂ ܠܨܰܥܪܳܐ .

ܐܶܢ ܕ݁ܶܝܢ ܨܒ݂ܳܐ ܐܰܠܳܗܳܐ ܕ݁ܰܢܚܰܘܶܐ ܪܽܘܓ݂ܙܶܗ ܂ ܘܢܰܘܕ݁ܰܥ ܚܰܝܠܶܗ
 ܆ ܐܰܝܬ݁ܺܝ ܒ݁ܣܽܘܓ݂ܳܐܐ ܕ݁ܡܰܓ݁ܪܰܬ݂ ܪܽܘܚܶܗ ܪܽܘܓ݂ܙܳܐ ܇ ܥܰܠ ܡܳܐܢܶܐ̈ ܕ݁ܪܽܘܓ݂ܙܳܐ
 ܕ݁ܰܓ݂ܡܺܝܪܺܝܢ ܠܰܐܒ݂ܕ݂ܳܢܳܐ ܆

ܘܰܐܫܦ݁ܰܥ ܪܰܚܡܰܘܗ̱ܝ̈ ܥܰܠ ܡܳܐܢܶܐ̈ ܕ݁ܪܰܚܡܶܐ̈ ܂ ܕ݁ܰܡܛܰܝܒ݂ܺܝܢ
 ܗ̱ܘܰܘ ܠܰܐܠܳܗܳܐ ܠܬ݂ܶܫܒ݁ܽܘܚܬ݁ܳܐ .

ܕ݁ܺܐܝܬ݂ܰܝܢ ܚ̱ܢܰܢ ܩܪܰܝܳܐ̈ ܆ ܠܳܐ ܗ̱ܘܳܐ ܒ݁ܰܠܚܽܘܕ݂ ܡܶܢ
 ܝܺܗܽܘܕ݂ܳܝܶܐ̈ ܇ ܐܶܠܳܐ ܐܳܦ݂ ܡܶܢ ܥܰܡ̱ܡܶܐ̈ .

ܐܰܝܟ݁ܰܢܳܐ ܕ݁ܳܐܦ݂ ܒ݁ܗܽܘܫܳܥ ܐܶܡܰܪ . ܕ݁ܶܐܩܪܶܐ ܠܰܐܝܠܶܝܢ ܕ݁ܠܳܐ
 ܗ̱ܘܰܘ ܥܰܡܝ ܂ ܥܰܡܳܐ ܕ݁ܺܝܠܝ ܆ ܘܰܠܠܳܐ ܐܶܬ݂ܪܰܚܡܰܬ݂ ܂ ܐܶܬ݂ܪܰܚܡܰܬ݂ .

ܢܶܗܘܶܐ ܓ݁ܶܝܪ ܒ݁ܕ݂ܽܘܟ݁ܬ݂ܳܐ ܟ݁ܰܪ ܕ݁ܡܶܬ݂ܩܪܶܝܢ ܗ̱ܘܰܘ ܠܳܐ ܥܰܡܝ ܆
 ܬ݁ܰܡܳܢ ܢܶܬ݂ܩܪܽܘܢ ܒ݁ܢܰܝܳܐ̈ ܠܰܐܠܳܗܳܐ ܚܰܝܳܐ .

ܐܶܫܰܥܝܳܐ ܕ݁ܶܝܢ ܐܰܟ݂ܪܶܙ ܥܰܠ ܒ݁ܢܰܝ̈ ܐܺܝܣܪܳܝܶܠ . ܕ݁ܶܐܢ ܢܶܗܘܶܐ
 ܡܶܢܝܳܢܳܐ ܕ݁ܰܒ݂ܢܰܝ̈ ܐܺܝܣܪܳܝܶܠ ܐܰܝܟ݂ ܚܳܠܳܐ ܕ݁ܰܒ݂ܝܰܡܳܐ ܆ ܫܰܪܟ݁ܳܢܳܐ ܕ݁ܡܶܢܗܽܘܢ ܢܺܚܶܐ
 .

ܡܶܠܬ݂ܳܐ ܓ݁ܪܰܡ ܘܰܦ݂ܣܰܩ . ܘܢܶܥܒ݁ܕ݂ܺܝܗ ܡܳܪܝܳܐ ܥܰܠ ܐܰܪܥܳܐ .

ܘܰܐܝܟ݂ ܡܶܕ݁ܶܡ ܕ݁ܩܰܕ݁ܶܡ ܐܶܡܰܪ ܗܽܘ ܐܶܫܰܥܝܳܐ . ܕ݁ܶܐܠܽܘ ܠܳܐ
 ܡܳܪܝܳܐ ܨܒ݂ܰܐܘܽܬ݂ ܐܰܘܬ݁ܰܪ ܠܰܢ ܣܪܺܝܕ݂ܳܐ ܆ ܐܰܝܟ݂ ܣܕ݂ܽܘܡ ܗܳܘܶܝܢ ܗ̱ܘܰܝܢ ܇ ܘܰܠܥܳܡܽܘܪܳܐ
 ܡܶܬ݁ܕ݁ܰܡܶܝܢ ܗ̱ܘܰܝܢ ܀.܀.܀܀

ܡܳܢܳܐ ܗܳܟ݂ܺܝܠ ܢܺܐܡܰܪ . ܕ݁ܥܰܡ̱ܡܶܐ̈ ܕ݁ܠܳܐ ܪܳܗܛܺܝܢ ܗ̱ܘܰܘ
 ܒ݁ܳܬ݂ܰܪ ܟ݁ܺܐܢܽܘܬ݂ܳܐ ܆ ܐܰܕ݂ܪܶܟ݂ܘ ܟ݁ܺܐܢܽܘܬ݂ܳܐ . ܟ݁ܺܐܢܽܘܬ݂ܳܐ ܕ݁ܶܝܢ ܐܰܝܕ݂ܳܐ ܕ݁ܡܶܢ
 ܗܰܝܡܳܢܽܘܬ݂ܳܐ ܗ̱ܝ .

ܐܺܝܣܪܳܝܶܠ ܕ݁ܶܝܢ ܕ݁ܪܳܗܶܛ ܗ̱ܘܳܐ ܒ݁ܳܬ݂ܰܪ ܢܳܡܽܘܣܳܐ ܕ݁ܟ݂ܺܐܢܽܘܬ݂ܳܐ
 ܆ ܠܢܳܡܽܘܣܳܐ ܕ݁ܟ݂ܺܐܢܽܘܬ݂ܳܐ ܠܳܐ ܐܰܕ݂ܪܶܟ݂ .

ܡܶܛܽܠ ܡܳܢܳܐ . ܡܶܛܽܠ ܕ݁ܠܳܐ ܗ̱ܘܳܐ ܡܶܢ ܗܰܝܡܳܢܽܘܬ݂ܳܐ ܆ ܐܶܠܳܐ ܡܶܢ
 ܥܒ݂ܳܕ݂ܰܘܗ̱ܝ̈ ܕ݁ܢܳܡܽܘܣܳܐ . ܐܶܬ݁ܬ݁ܩܶܠܘ ܓ݁ܶܝܪ ܒ݁ܟ݂ܺܐܦ݂ܳܐ ܕ݁ܬ݂ܽܘܩܰܠܬ݂ܳܐ ܇

ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܗܳܐ ܣܳܐܶܡ ܐ̱ܢܳܐ ܒ݁ܨܶܗܝܽܘܢ ܆ ܟ݁ܺܐܦ݂ܳܐ
 ܕ݁ܬ݂ܽܘܩܰܠܬ݂ܳܐ ܂ ܘܟ݂ܺܐܦ݂ܳܐ ܕ݁ܡܰܟ݂ܫܽܘܠܳܐ . ܘܡܰܢ ܕ݁ܒ݂ܳܗ ܢܗܰܝܡܶܢ ܠܳܐ ܢܶܒ݂ܗܰܬ݂ ܀

ܐܰܚܰܝ̈ ܆ ܨܶܒ݂ܝܳܢܳܐ ܕ݁ܠܶܒ݁ܝ . ܘܒ݂ܳܥܽܘܬ݂ܝ ܕ݁ܰܠܘܳܬ݂ ܐܰܠܳܗܳܐ ܆
 ܚܠܳܦ݂ܰܝܗܽܘܢ ܕ݁ܢܺܚܽܘܢ .

ܡܰܣܗܶܕ݂ ܐ̱ܢܳܐ ܓ݁ܶܝܪ ܥܠܰܝܗܽܘܢ ܆ ܕ݁ܰܛܢܳܢܳܐ ܕ݁ܰܐܠܳܗܳܐ ܐܺܝܬ݂
 ܒ݁ܗܽܘܢ . ܐܶܠܳܐ ܠܰܘ ܒ݁ܺܝܕ݂ܰܥܬ݂ܳܐ .

ܟ݁ܺܐܢܽܘܬ݂ܶܗ ܓ݁ܶܝܪ ܕ݁ܰܐܠܳܗܳܐ ܠܳܐ ܝܺܕ݂ܰܥܘ ܆ ܐܶܠܳܐ ܒ݁ܥܰܘ
 ܕ݁ܟ݂ܺܐܢܽܘܬ݂ܳܐ ܕ݁ܢܰܦ݂ܫܗܽܘܢ ܢܩܺܝܡܽܘܢ . ܘܡܶܛܽܠ ܗܳܢܳܐ ܠܟ݂ܺܐܢܽܘܬ݂ܶܗ ܕ݁ܰܐܠܳܗܳܐ ܠܳܐ
 ܐܶܫܬ݁ܰܥܒ݁ܰܕ݂ܘ .

ܣܳܟ݂ܶܗ ܓ݁ܶܝܪ ܕ݁ܢܳܡܽܘܣܳܐ ܂ ܡܫܺܝܚܳܐ ܗܽܘ . ܠܟ݂ܺܐܢܽܘܬ݂ܳܐ ܠܟ݂ܽܠ
 ܕ݁ܰܡܗܰܝܡܶܢ .

ܡܽܘܫܶܐ ܓ݁ܶܝܪ ܗܳܟ݂ܰܢܳܐ ܟ݁ܬ݂ܰܒ݂ ܟ݁ܺܐܢܽܘܬ݂ܳܐ ܕ݁ܰܒ݂ܢܳܡܽܘܣܳܐ ܆
 ܕ݁ܡܰܢ ܕ݁ܢܶܥܒ݁ܶܕ݂ ܗܳܠܶܝܢ ܂ ܢܺܚܶܐ ܒ݁ܗܶܝܢ .

ܟ݁ܺܐܢܽܘܬ݂ܳܐ ܕ݁ܶܝܢ ܕ݁ܰܒ݂ܗܰܝܡܳܢܽܘܬ݂ܳܐ ܂ ܗܳܟ݂ܰܢܳܐ ܐܳܡܪܳܐ . ܕ݁ܠܳܐ
 ܬ݁ܺܐܡܰܪ ܒ݁ܠܶܒ݁ܳܟ݂ ܆ ܕ݁ܡܰܢܽܘ ܣܠܶܩ ܠܰܫܡܰܝܳܐ ܂ ܘܰܐܚܶܬ݂ ܠܰܡܫܺܝܚܳܐ .

ܘܡܰܢܽܘ ܢܚܶܬ݂ ܠܰܬ݂ܗܽܘܡܳܐ ܕ݁ܰܫܝܽܘܠ ܆ ܘܰܐܣܶܩ ܠܰܡܫܺܝܚܳܐ ܂ ܡܶܢ
 ܒ݁ܶܝܬ݂ ܡܺܝܬ݂ܶܐ̈ .

ܐܶܠܳܐ ܡܳܢܳܐ ܐܶܡܰܪ . ܩܰܪܺܝܒ݂ ܗ̱ܽܘ ܠܳܟ݂ ܦ݁ܶܬ݂ܓ݂ܳܡܳܐ ܂ ܠܦ݂ܽܘܡܳܟ݂
 ܘܰܠܠܶܒ݁ܳܟ݂ . ܗܳܕ݂ܶܐ ܗ̱ܝ ܡܶܠܬ݂ܳܐ ܕ݁ܗܰܝܡܳܢܽܘܬ݂ܳܐ ܂ ܕ݁ܡܰܟ݂ܪܙܺܝܢܰܢ .

ܘܶܐܢ ܬ݁ܰܘܕ݁ܶܐ ܒ݁ܦ݂ܽܘܡܳܟ݂ ܒ݁ܡܳܪܰܢ ܝܶܫܽܘܥ ܇ ܘܰܬ݂ܗܰܝܡܶܢ
 ܒ݁ܠܶܒ݁ܳܟ݂ ܂ ܕ݁ܰܐܠܳܗܳܐ ܐܰܩܺܝܡܶܗ ܡܶܢ ܒ݁ܶܝܬ݂ ܡܺܝܬ݂ܶܐ̈ ܆ ܬ݁ܺܚܶܐ .

ܠܶܒ݁ܳܐ ܓ݁ܶܝܪ ܕ݁ܰܡܗܰܝܡܶܢ ܂ ܒ݁ܶܗ ܡܶܙܕ݁ܰܕ݁ܰܩ . ܘܦ݂ܽܘܡܳܐ
 ܕ݁ܡܰܘܕ݁ܶܐ ܂ ܒ݁ܶܗ ܚܳܝܶܐ .

ܐܶܡܰܪ ܓ݁ܶܝܪ ܟ݁ܬ݂ܳܒ݂ܳܐ ܆ ܕ݁ܟ݂ܽܠ ܕ݁ܰܡܗܰܝܡܶܢ ܒ݁ܶܗ ܂ ܠܳܐ
 ܢܶܒ݂ܗܰܬ݂ .

ܘܰܒ݂ܗܳܕ݂ܶܐ ܠܳܐ ܦ݁ܪܰܫ ܂ ܠܳܐ ܠܺܝܗܽܘܕ݂ܳܝܶܐ̈ ܘܠܳܐ ܠܰܐܪܡܳܝܶܐ̈ .
 ܚܰܕ݂ ܗ̱ܽܘ ܓ݁ܶܝܪ ܡܳܪܝܳܐ ܕ݁ܟ݂ܽܠܗܽܘܢ ܆ ܕ݁ܥܰܬ݁ܺܝܪ ܒ݁ܟ݂ܽܠ ܕ݁ܩܳܪܶܐ ܠܶܗ .

ܟ݁ܽܠ ܓ݁ܶܝܪ ܕ݁ܢܶܩܪܶܐ ܫܡܶܗ ܕ݁ܡܳܪܝܳܐ ܂ ܢܺܚܶܐ ܀

ܐܰܝܟ݁ܰܢܳܐ ܗܳܟ݂ܺܝܠ ܢܶܩܪܽܘܢ ܠܰܐܝܢܳܐ ܕ݁ܠܳܐ ܗܰܝܡܶܢܘ ܒ݁ܶܗ . ܐܰܘ
 ܐܰܝܟ݁ܰܢܳܐ ܢܗܰܝܡܢܽܘܢ ܠܗܰܘ ܕ݁ܠܳܐ ܫܰܡܥܽܘܗ̱ܝ . ܐܰܘ ܐܰܝܟ݁ܰܢܳܐ ܢܶܫܡܥܽܘܢ ܕ݁ܠܳܐ
 ܡܰܟ݂ܪܙܳܢܳܐ .

ܐܰܘ ܐܰܝܟ݁ܰܢܳܐ ܢܰܟ݂ܪܙܽܘܢ ܐܶܢ ܠܳܐ ܢܶܫܬ݁ܰܠܚܽܘܢ . ܐܰܝܟ݂
 ܕ݁ܰܟ݂ܬ݂ܺܝܒ݂ ܆ ܕ݁ܡܳܐ ܝܳܐܝܳܢ̈ ܪܶܓ݂ܠܰܝܗܽܘܢ̈ ܕ݁ܰܡܣܰܒ݁ܪܰܝ̈ ܫܠܳܡܳܐ ܂ ܘܕ݂ܰܡܣܰܒ݁ܪܰܝ̈
 ܛܳܒ݂ܳܬ݂ܳܐ̈ .

ܐܶܠܳܐ ܠܳܐ ܗ̱ܘܳܐ ܟ݁ܽܠܗܽܘܢ ܐܶܫܬ݁ܡܰܥܘ ܠܰܣܒ݂ܰܪܬ݂ܳܐ
 ܕ݁ܶܐܘܰܢܓ݁ܶܠܺܝܳܘܢ . ܐܶܫܰܥܝܳܐ ܓ݁ܶܝܪ ܐܶܡܰܪ ܆ ܡܳܪܝ ܂ ܡܰܢܽܘ ܗܰܝܡܶܢ ܠܒ݂ܰܪ̱ܬ݂ ܩܳܠܰܢ
 .

ܡܶܟ݁ܺܝܠ ܗܰܝܡܳܢܽܘܬ݂ܳܐ ܡܶܢ ܡܰܫܡܰܥ ܐܶܕ݂ܢܳܐ ܗ̱ܝ . ܘܡܰܫܡܰܥ
 ܐܶܕ݂ܢܳܐ ܡܶܢ ܡܶܠܬ݂ܳܐ ܕ݁ܰܐܠܳܗܳܐ .

ܐܶܠܳܐ ܐܳܡܰܪ ܐ̱ܢܳܐ ܆ ܕ݁ܰܠܡܳܐ ܠܳܐ ܫܡܰܥܘ . ܘܗܳܐ ܒ݁ܟ݂ܽܠܳܗ ܐܰܪܥܳܐ
 ܢܶܦ݂ܩܰܬ݂ ܒ݁ܰܪ̱ܬ݂ ܩܳܠܗܽܘܢ ܆ ܘܰܒ݂ܣܰܘܦ݁ܶܝܗ̈ ܕ݁ܬ݂ܺܒ݂ܶܝܠ ܡܶܠܰܝܗܽܘܢ̈ .

ܐܶܠܳܐ ܐܳܡܰܪ ܐ̱ܢܳܐ ܆ ܕ݁ܰܠܡܳܐ ܠܳܐ ܝܺܕ݂ܰܥ ܐܺܝܣܪܳܝܶܠ . ܩܰܕ݂ܡܳܝܳܐ
 ܡܽܘܫܶܐ ܗܳܟ݂ܰܢܳܐ ܐܶܡܰܪ ܆ ܐܰܛܶܢܟ݂ܽܘܢ ܒ݁ܥܰܡ ܕ݁ܠܳܐ ܥܰܡ ܇ ܘܰܒ݂ܥܰܡܳܐ ܕ݁ܠܳܐ ܡܶܬ݁ܛܦ݁ܺܝܣ
 ܐܰܪܓ݁ܶܙܟ݂ܽܘܢ .

ܐܶܫܰܥܝܳܐ ܕ݁ܶܝܢ ܐܰܡܪܰܚ ܂ ܘܶܐܡܰܪ . ܕ݁ܶܐܬ݂ܚܙܺܝܬ݂ ܠܰܐܝܠܶܝܢ ܕ݁ܠܳܐ
 ܒ݁ܥܰܐܘܽܢܝ ܇ ܘܶܐܫܬ݁ܰܟ݂ܚܶܬ݂ ܠܰܐܝܠܶܝܢ ܕ݁ܰܥܠܰܝ ܠܳܐ ܫܰܐܶܠܘ .

ܠܺܐܝܣܪܳܝܶܠ ܕ݁ܶܝܢ ܐܶܡܰܪ . ܕ݁ܦ݂ܶܫܛܶܬ݂ ܐܺܝܕ݂ܰܝ̈ ܝܰܘܡܳܐ ܟ݁ܽܠܶܗ ܆
 ܠܘܳܬ݂ ܥܰܡܳܐ ܕ݁ܡܶܬ݂ܚܪܶܐ ܂ ܘܠܳܐ ܡܶܬ݁ܛܦ݁ܺܝܣ ܀

ܐܶܠܳܐ ܐܳܡܰܪ ܐ̱ܢܳܐ ܆ ܕ݁ܰܠܡܳܐ ܕ݁ܰܚܩܶܗ ܐܰܠܳܗܳܐ ܠܥܰܡܶܗ . ܚܳܣ .
 ܐܳܦ݂ ܐܶܢܳܐ ܓ݁ܶܝܪ ܡܶܢ ܐܺܝܣܪܳܝܶܠ ܐ̱ܢܳܐ . ܡܶܢ ܙܰܪܥܶܗ ܕ݁ܰܐܒ݂ܪܳܗܳܡ . ܡܶܢ ܫܰܪܒ݁ܬ݂ܳܐ
 ܕ݁ܒ݂ܶܢܝܳܡܺܝܢ .

ܠܳܐ ܕ݁ܚܰܩ ܐܰܠܳܗܳܐ ܠܥܰܡܶܗ ܂ ܐܰܝܢܳܐ ܕ݁ܡܶܢ ܩܕ݂ܺܝܡ ܝܺܕ݂ܺܝܥ ܗ̱ܘܳܐ
 ܠܶܗ . ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܒ݁ܰܟ݂ܬ݂ܳܒ݂ܳܐ ܕ݁ܶܐܠܺܝܳܐ ܂ ܡܳܢܳܐ ܐܶܡܰܪ ܇ ܟ݁ܰܕ݂
 ܩܳܒ݂ܶܠ ܗ̱ܘܳܐ ܠܰܐܠܳܗܳܐ ܥܰܠ ܐܺܝܣܪܳܝܶܠ ܂ ܘܳܐܡܰܪ ܆

ܡܳܪܝ ܠܰܢܒ݂ܺܝܰܝܟ݁̈ ܩܰܛܶܠܘ . ܘܰܠܡܰܕ݂ܒ݁ܚܰܝܟ݁̈ ܣܰܚܶܦ݂ܘ . ܘܶܐܢܳܐ
 ܗܽܘ ܒ݁ܰܠܚܽܘܕ݂ܰܝ ܐܶܫܬ݁ܰܚܪܶܬ݂ ܆ ܘܒ݂ܳܥܶܝܢ ܠܢܰܦ݂ܫܝ .

ܘܶܐܬ݂ܶܐܡܰܪ ܠܶܗ ܒ݁ܓ݂ܶܠܝܳܢܳܐ ܆ ܕ݁ܗܳܐ ܫܶܒ݂ܩܶܬ݂ ܠܢܰܦ݂ܫܝ ܫܰܒ݂ܥܳܐ
 ܐܰܠܦ݂ܺܝܢ̈ ܓ݁ܰܒ݂ܪܺܝܢ̈ ܇ ܐܰܝܠܶܝܢ ܕ݁ܥܰܠ ܒ݁ܽܘܪܟ݁ܰܝܗܽܘܢ̈ ܠܳܐ ܒ݁ܪܶܟ݂ܘ ܂ ܘܠܳܐ ܣܓ݂ܶܕ݂ܘ
 ܠܒ݂ܰܥܠܳܐ .

ܗܳܟ݂ܰܢܳܐ ܐܳܦ݂ ܒ݁ܗܳܢܳܐ ܙܰܒ݂ܢܳܐ ܆ ܫܰܪܟ݁ܳܢܳܐ ܗܽܘ ܐܶܫܬ݁ܚܰܪ
 ܒ݁ܰܓ݂ܒ݂ܺܝܬ݂ܳܐ ܕ݁ܛܰܝܒ݁ܽܘܬ݂ܳܐ .

ܐܶܢ ܕ݁ܶܝܢ ܒ݁ܛܰܝܒ݁ܽܘܬ݂ܳܐ ܆ ܠܳܐ ܗ̱ܘܳܐ ܡܶܢ ܥܒ݂ܳܕ݂ܶܐ̈ . ܘܶܐܢ ܠܳܐ
 ܇ ܛܰܝܒ݁ܽܘܬ݂ܳܐ ܠܳܐ ܐܺܝܬ݂ܶܝܗ ܛܰܝܒ݁ܽܘܬ݂ܳܐ . ܐܶܢ ܕ݁ܶܝܢ ܒ݁ܰܥܒ݂ܳܕ݂ܶܐ̈ ܆ ܠܳܐ ܗ̱ܘܳܐ ܡܶܢ
 ܛܰܝܒ݁ܽܘܬ݂ܳܐ . ܘܶܐܢ ܠܳܐ ܇ ܥܒ݂ܳܕ݂ܳܐ ܠܳܐ ܐܺܝܬ݂ܰܘܗ̱ܝ ܥܒ݂ܳܕ݂ܳܐ ܀

ܡܳܢܳܐ ܗܳܟ݂ܺܝܠ . ܗܳܝ ܕ݁ܒ݂ܳܥܶܐ ܗ̱ܘܳܐ ܐܺܝܣܪܳܝܶܠ ܂ ܠܳܐ ܐܶܫܟ݁ܰܚ .
 ܓ݁ܒ݂ܺܝܬ݂ܳܐ ܕ݁ܶܝܢ ܐܶܫܟ݁ܚܰܬ݂ . ܫܰܪܟ݁ܗܽܘܢ ܕ݁ܶܝܢ ܐܶܬ݂ܥܰܘܰܪܘ ܒ݁ܠܶܒ݁ܗܽܘܢ .

ܐܰܝܟ݁ܰܢܳܐ ܕ݁ܰܟ݂ܬ݂ܺܝܒ݂ ܆ ܕ݁ܝܰܗ̱ܒ݂ ܠܗܽܘܢ ܐܰܠܳܗܳܐ ܪܽܘܚܳܐ
 ܡܕ݂ܰܥܪܳܢܺܝܬ݂ܳܐ . ܘܥܰܝܢܶܐ̈ ܕ݁ܠܳܐ ܢܶܒ݂ܚܪܽܘܢ ܒ݁ܗܶܝܢ . ܘܶܐܕ݂ܢܶܐ̈ ܕ݁ܠܳܐ ܢܶܫܡܥܽܘܢ ܇
 ܥܕ݂ܰܡܳܐ ܠܝܰܘܡܳܐ ܕ݁ܝܰܘܡܳܢܳܐ .

ܘܕ݂ܰܘܺܝܕ݂ ܬ݁ܽܘܒ݂ ܐܶܡܰܪ ܆ ܢܶܗܘܶܐ ܦ݁ܳܬ݂ܽܘܪܗܽܘܢ ܩܕ݂ܳܡܰܝܗܽܘܢ
 ܠܦ݂ܰܚܳܐ . ܘܦ݂ܽܘܪܥܳܢܗܽܘܢ ܠܬ݂ܽܘܩܰܠܬ݂ܳܐ .

ܢܶܚܫܟ݂ܳܢ̈ ܥܰܝܢܰܝܗܽܘܢ̈ ܕ݁ܠܳܐ ܢܶܚܙܽܘܢ . ܘܚܰܨܗܽܘܢ ܒ݁ܟ݂ܽܠܙܒ݂ܰܢ
 ܢܶܗܘܶܐ ܟ݁ܦ݂ܺܝܦ݂ .

ܐܳܡܰܪ ܐ̱ܢܳܐ ܕ݁ܶܝܢ ܇ ܕ݁ܰܠܡܳܐ ܐܶܬ݁ܬ݁ܩܶܠܘ ܐܰܝܟ݂ ܕ݁ܢܶܦ݁ܠܽܘܢ .
 ܚܳܣ . ܐܶܠܳܐ ܒ݁ܬ݂ܽܘܩܠܰܬ݂ܗܽܘܢ ܕ݁ܺܝܠܗܽܘܢ ܆ ܗܘܰܘ ܚܰܝܶܐ̈ ܠܥܰܡ̱ܡܶܐ̈ ܂ ܠܰܛܢܳܢܗܽܘܢ
 .

ܘܶܐܢ ܬ݁ܽܘܩܠܰܬ݂ܗܽܘܢ ܗܘܳܬ݂ ܥܽܘܬ݂ܪܳܐ ܠܥܳܠܡܳܐ ܇ ܘܚܰܝܳܒ݂ܽܘܬ݂ܗܽܘܢ
 ܥܽܘܬ݂ܪܳܐ ܠܥܰܡ̱ܡܶܐ̈ ܆ ܟ݁ܡܳܐ ܗܳܟ݂ܺܝܠ ܫܽܘܡܠܳܝܗܽܘܢ ܀

ܠܟ݂ܽܘܢ ܕ݁ܶܝܢ ܐܳܡܰܪ ܐ̱ܢܳܐ ܠܥܰܡ̱ܡܶܐ̈ . ܐܶܢܳܐ ܕ݁ܺܐܝܬ݂ܰܝ ܫܠܺܝܚܳܐ
 ܕ݁ܥܰܡ̱ܡܶܐ̈ ܆ ܠܬ݂ܶܫܡܶܫܬ݁ܝ ܡܫܰܒ݁ܰܚ ܐ̱ܢܳܐ .

ܕ݁ܰܠܡܳܐ ܐܰܛܶܢ ܠܰܒ݂ܢܰܝ̈ ܒ݁ܶܣܪܝ ܇ ܘܰܐܚܶܐ ܐ̱ܢܳܫܺܝܢ̈ ܡܶܢܗܽܘܢ
 .

ܐܶܢ ܓ݁ܶܝܪ ܡܶܣܬ݁ܰܠܝܳܢܽܘܬ݂ܗܽܘܢ ܬ݁ܰܪܥܽܘܬ݂ܳܐ ܠܥܳܠܡܳܐ ܗܘܳܬ݂ ܆
 ܟ݁ܡܳܐ ܗܳܟ݂ܺܝܠ ܦ݁ܽܘܢܳܝܗܽܘܢ ܇ ܐܶܠܳܐ ܚܰܝܶܐ̈ ܕ݁ܡܶܢ ܒ݁ܶܝܬ݂ ܡܺܝܬ݂ܶܐ̈ .

ܘܶܐܢ ܕ݁ܶܝܢ ܪܺܫܺܝܬ݂ܳܐ ܩܰܕ݁ܺܝܫܳܐ ܆ ܐܳܦ݂ ܓ݁ܒ݂ܺܝܠܬ݁ܳܐ . ܘܶܐܢ
 ܥܶܩܳܪܳܐ ܩܰܕ݁ܺܝܫ ܗ̱ܽܘ ܆ ܐܳܦ݂ ܣܰܘܟ݁ܶܐ̈ .

ܘܶܐܢ ܡܶܢ ܣܰܘܟ݁ܶܐ̈ ܐܶܬ݂ܦ݁ܫܰܚ ܇ ܘܰܐܢ̱ܬ݁ ܕ݁ܙܰܝܬ݁ܳܐ ܐܰܢ̱ܬ݁
 ܕ݁ܒ݂ܰܪܳܐ ܐܶܬ݁ܛܥܶܡܬ݁ ܒ݁ܕ݂ܽܘܟ݁ܝܳܬ݂ܗܶܝܢ̈ ܇ ܘܰܗܘܰܝܬ݁ ܫܰܘܬ݁ܳܦ݂ܳܐ ܠܥܶܩܳܪܶܗ ܘܰܠܫܽܘܡܢܶܗ
 ܕ݁ܙܰܝܬ݁ܳܐ ܆

ܠܳܐ ܬ݁ܶܫܬ݁ܰܒ݂ܗܰܪ ܥܰܠ ܣܰܘܟ݁ܶܐ̈ . ܐܶܢ ܕ݁ܶܝܢ ܡܶܫܬ݁ܰܒ݂ܗܰܪ ܐܰܢ̱ܬ݁
 ܆ ܠܳܐ ܗ̱ܘܳܐ ܐܰܢ̱ܬ݁ ܫܩܺܝܠ ܠܶܗ ܠܥܶܩܳܪܳܐ ܇ ܐܶܠܳܐ ܗܽܘ ܥܶܩܳܪܳܐ ܫܩܺܝܠ ܠܳܟ݂ .

ܘܰܟ݂ܒ݂ܰܪ ܬ݁ܺܐܡܰܪ ܕ݁ܣܰܘܟ݁ܶܐ̈ ܕ݁ܶܐܬ݂ܦ݁ܫܰܚ ܆ ܕ݁ܶܐܢܳܐ
 ܒ݁ܕ݂ܽܘܟ݁ܝܳܬ݂ܗܶܝܢ̈ ܐܶܬ݁ܛܥܶܡ .

ܫܰܦ݁ܺܝܪ . ܗܳܠܶܝܢ ܡܶܛܽܠ ܕ݁ܠܳܐ ܗܰܝܡܶܢ ܂ ܐܶܬ݂ܦ݁ܫܰܚ . ܐܰܢ̱ܬ݁
 ܕ݁ܶܝܢ ܒ݁ܗܰܝܡܳܢܽܘܬ݂ܳܐ ܩܳܡܬ݁ . ܠܳܐ ܬ݁ܶܬ݁ܪܺܝܡ ܒ݁ܪܶܥܝܳܢܳܟ݂ ܆ ܐܶܠܳܐ ܕ݁ܚܰܠ .

ܐܶܢ ܐܰܠܳܗܳܐ ܓ݁ܶܝܪ ܥܰܠ ܣܰܘܟ݁ܶܐ̈ ܕ݁ܡܶܢ ܟ݁ܝܳܢܗܶܝܢ ܠܳܐ ܚܳܣ ܆
 ܕ݁ܰܠܡܳܐ ܐܳܦ݂ܠܳܐ ܥܠܰܝܟ݁ ܢܶܚܽܘܣ .

ܚܙܺܝ ܗܳܟ݂ܺܝܠ ܒ݁ܰܣܺܝܡܽܘܬ݂ܶܗ ܘܩܰܫܝܽܘܬ݂ܶܗ ܕ݁ܰܐܠܳܗܳܐ . ܥܰܠ
 ܐܰܝܠܶܝܢ ܕ݁ܰܢܦ݂ܰܠܘ ܂ ܩܰܫܝܽܘܬ݂ܳܐ . ܥܠܰܝܟ݁ ܕ݁ܶܝܢ ܒ݁ܰܣܺܝܡܽܘܬ݂ܳܐ ܆ ܐܶܢ ܬ݁ܩܰܘܶܐ ܒ݁ܳܗ
 ܒ݁ܒ݂ܰܣܺܝܡܽܘܬ݂ܳܐ . ܘܶܐܢ ܠܳܐ ܇ ܐܳܦ݂ ܐܰܢ̱ܬ݁ ܬ݁ܶܬ݂ܦ݁ܫܰܚ .

ܘܗܳܢܽܘܢ ܐܶܢ ܠܳܐ ܢܩܰܘܽܘܢ ܒ݁ܚܰܣܺܝܪܽܘܬ݂ ܗܰܝܡܳܢܽܘܬ݂ܗܽܘܢ ܆ ܐܳܦ݂
 ܗܶܢܽܘܢ ܢܶܬ݁ܛܰܥܡܽܘܢ . ܡܶܫܟ݁ܰܚ ܓ݁ܶܝܪ ܐܰܠܳܗܳܐ ܕ݁ܬ݂ܽܘܒ݂ ܢܰܛܥܶܡ ܐܶܢܽܘܢ .

ܐܶܢ ܓ݁ܶܝܪ ܐܰܢ̱ܬ݁ ܕ݁ܡܶܢ ܙܰܝܬ݁ܳܐ ܐܰܢ̱ܬ݁ ܕ݁ܒ݂ܰܪܳܐ ܇ ܗܰܘ
 ܕ݁ܒ݂ܰܟ݂ܝܳܢܳܟ݂ ܐܶܬ݂ܦ݁ܫܰܚܬ݁ ܇ ܘܰܕ݂ܠܳܐ ܒ݁ܰܟ݂ܝܳܢܳܟ݂ ܐܶܬ݁ܛܥܶܡܬ݁ ܒ݁ܙܰܝܬ݁ܳܐ ܛܳܒ݂ܳܐ ܆
 ܟ݁ܡܳܐ ܗܳܟ݂ܺܝܠ ܗܳܢܽܘܢ ܐܶܢ ܢܶܬ݁ܛܰܥܡܽܘܢ ܒ݁ܙܰܝܬ݁ܳܐ ܕ݁ܰܟ݂ܝܳܢܗܽܘܢ ܀.܀.܀܀

ܨܳܒ݂ܶܐ ܐ̱ܢܳܐ ܓ݁ܶܝܪ ܕ݁ܬ݂ܶܕ݁ܥܽܘܢ ܐܰܚܰܝ̈ ܁ ܐ̱ܪܳܙܳܐ ܗܳܢܳܐ ܇
 ܕ݁ܠܳܐ ܬ݁ܶܗܘܽܘܢ ܚܰܟ݁ܺܝܡܺܝܢ ܒ݁ܪܶܥܝܳܢ ܢܰܦ݂ܫܟ݂ܽܘܢ ܇ ܕ݁ܰܥܘܺܝܪܽܘܬ݂ ܠܶܒ݁ܳܐ ܡܶܢ ܐܰܬ݂ܰܪ
 ܩܰܠܺܝܠ ܗܘܳܬ݂ ܠܺܐܝܣܪܳܝܶܠ ܆ ܥܕ݂ܰܡܳܐ ܕ݁ܢܶܥܽܘܠ ܡܽܘܠܳܝܳܐ ܕ݁ܥܰܡ̱ܡܶܐ̈ ܆

ܘܗܳܝܕ݁ܶܝܢ ܟ݁ܽܠܶܗ ܐܺܝܣܪܳܝܶܠ ܢܺܚܶܐ . ܐܰܝܟ݁ܰܢܳܐ ܕ݁ܰܟ݂ܬ݂ܺܝܒ݂ .
 ܕ݁ܢܺܐܬ݂ܶܐ ܡܶܢ ܨܶܗܝܽܘܢ ܦ݁ܳܪܽܘܩܳܐ ܆ ܘܢܰܗܦ݁ܶܟ݂ ܥܰܘܠܳܐ ܡܶܢ ܝܰܥܩܽܘܒ݂ .

ܘܗܳܝܕ݁ܶܝܢ ܬ݁ܶܗܘܶܐ ܠܗܽܘܢ ܕ݁ܺܝܰܬ݂ܺܩܺܐ ܗܳܝ ܕ݁ܡܶܢ ܠܘܳܬ݂ܝ ܇ ܡܳܐ
 ܕ݁ܫܶܒ݂ܩܶܬ݂ ܠܗܽܘܢ ܚܛܳܗܰܝܗܽܘܢ̈ .

ܒ݁ܶܐܘܰܢܓ݁ܶܠܺܝܳܘܢ ܕ݁ܶܝܢ ܆ ܒ݁ܥܶܠܕ݁ܒ݂ܳܒ݂ܶܐ̈ ܐܶܢܽܘܢ
 ܡܶܛܽܠܳܬ݂ܟ݂ܽܘܢ . ܘܰܒ݂ܓ݂ܰܒ݂ܝܽܘܬ݂ܳܐ ܚܰܒ݁ܺܝܒ݂ܰܝܢ ܐܶܢܽܘܢ ܡܶܛܽܠ ܐܰܒ݂ܳܗܳܬ݂ܳܐ̈ .

ܠܳܐ ܓ݁ܶܝܪ ܗܳܦ݂ܟ݁ܳܐ ܐܰܠܳܗܳܐ ܒ݁ܡܰܘܗܰܒ݂ܬ݂ܶܗ ܘܰܒ݂ܩܶܪܝܳܢܶܗ .

ܐܰܝܟ݁ܰܢܳܐ ܓ݁ܶܝܪ ܕ݁ܳܐܦ݂ ܐܰܢ̱ܬ݁ܽܘܢ ܠܳܐ ܡܶܬ݁ܛܦ݁ܺܝܣܺܝܢ
 ܗ̱ܘܰܝܬ݁ܽܘܢ ܠܰܐܠܳܗܳܐ ܡܶܢ ܩܕ݂ܺܝܡ ܇ ܘܗܳܫܳܐ ܐܶܬ݂ܚܢܶܢܬ݁ܽܘܢ ܡܶܛܽܠ ܠܳܐ
 ܡܶܬ݁ܛܦ݁ܺܝܣܳܢܽܘܬ݂ܗܽܘܢ ܕ݁ܗܳܢܽܘܢ ܆

ܗܳܟ݂ܰܢܳܐ ܐܳܦ݂ ܗܳܠܶܝܢ ܠܳܐ ܐܶܬ݁ܛܦ݁ܺܝܣܘ ܗܳܫܳܐ ܠܪܰܚܡܶܐ̈
 ܕ݁ܰܥܠܰܝܟ݁ܽܘܢ ܇ ܕ݁ܳܐܦ݂ ܥܠܰܝܗܽܘܢ ܢܶܗܘܽܘܢ ܪܰܚܡܶܐ̈ .

ܚܒ݂ܰܫ ܓ݁ܶܝܪ ܐܰܠܳܗܳܐ ܠܟ݂ܽܠܢܳܫ ܒ݁ܠܳܐ ܡܶܬ݁ܛܦ݁ܺܝܣܳܢܽܘܬ݂ܳܐ ܆
 ܕ݁ܥܰܠ ܟ݁ܽܠ ܐ̱ܢܳܫ ܢܪܰܚܶܡ ܀

ܐܳܘ ܥܽܘܡܩܳܐ ܕ݁ܥܽܘܬ݂ܪܳܐ ܘܚܶܟ݂ܡܬ݂ܳܐ ܘܡܰܕ݁ܥܳܐ ܕ݁ܰܐܠܳܗܳܐ ܆
 ܕ݁ܐ̱ܢܳܫ ܠܳܐ ܡܳܫ ܕ݁ܺܝܢܰܘܗ̱ܝ̈ : ܘܽܐܘܪܚܳܬ݂ܶܗ̈ ܠܳܐ ܡܶܬ݂ܥܰܩܒ݂ܳܢ̈ .

ܡܰܢܽܘ ܓ݁ܶܝܪ ܝܺܕ݂ܰܥ ܪܶܥܝܳܢܶܗ ܕ݁ܡܳܪܝܳܐ . ܐܰܘ ܡܰܢܽܘ ܗܘܳܐ ܠܶܗ
 ܒ݁ܥܶܠ ܡܶܠܟ݁ܳܐ .

ܘܡܰܢܽܘ ܩܰܕ݁ܶܡ ܝܰܗ̱ܒ݂ ܠܶܗ ܆ ܘܟ݂ܶܢ ܢܣܰܒ݂ ܡܶܢܶܗ .

ܡܶܛܽܠ ܕ݁ܟ݂ܽܠ ܡܶܢܶܗ ܁ ܘܟ݂ܽܠ ܒ݁ܶܗ ܂ ܘܟ݂ܽܠ ܒ݁ܺܐܝܕ݂ܶܗ . ܕ݁ܠܶܗ
 ܬ݁ܶܫܒ݁ܚܳܢ̈ ܘܒ݂ܽܘܪܟ݁ܳܢ̈ ܇ ܠܥܳܠܰܡ ܥܳܠܡܺܝܢ ܐܰܡܺܝܢ ܀

ܒ݁ܳܥܶܢܳܐ ܗܳܟ݂ܺܝܠ ܡܶܢܟ݂ܽܘܢ ܐܰܚܰܝ̈ ܁ ܒ݁ܪܰܚܡܰܘܗ̱ܝ̈ ܕ݁ܰܐܠܳܗܳܐ ܇
 ܕ݁ܰܬ݂ܩܺܝܡܽܘܢ ܦ݁ܰܓ݂ܪܰܝܟ݁ܽܘܢ̈ ܕ݁ܶܒ݂ܚܬ݂ܳܐ ܚܰܝܬ݂ܳܐ ܘܩܰܕ݁ܺܝܫܬ݁ܳܐ ܘܰܡܩܰܒ݁ܰܠܬ݁ܳܐ
 ܠܰܐܠܳܗܳܐ ܇ ܒ݁ܬ݂ܶܫܡܶܫܬ݁ܳܐ ܡܠܺܝܠܬ݁ܳܐ .

ܘܠܳܐ ܬ݁ܶܬ݁ܕ݁ܰܡܽܘܢ ܠܥܳܠܡܳܐ ܗܳܢܳܐ ܆ ܐܶܠܳܐ ܐܶܫܬ݁ܰܚܠܰܦ݂ܘ
 ܒ݁ܚܽܘܕ݁ܳܬ݂ܳܐ ܕ݁ܪܶܥܝܳܢܰܝܟ݁ܽܘܢ̈ . ܘܰܗܘܰܝܬ݁ܽܘܢ ܦ݁ܳܪܫܺܝܢ ܐܰܝܢܳܐ ܗܽܘ ܨܶܒ݂ܝܳܢܳܐ
 ܕ݁ܰܐܠܳܗܳܐ ܇ ܛܳܒ݂ܳܐ ܘܰܡܩܰܒ݁ܠܳܐ ܘܰܓ݂ܡܺܝܪܳܐ .

ܐܳܡܰܪ ܐ̱ܢܳܐ ܕ݁ܶܝܢ ܒ݁ܛܰܝܒ݁ܽܘܬ݂ܳܐ ܕ݁ܶܐܬ݂ܝܰܗܒ݁ܰܬ݂ ܠܺܝ ܠܟ݂ܽܠܟ݂ܽܘܢ
 ܆ ܕ݁ܠܳܐ ܬ݁ܶܗܘܽܘܢ ܡܶܬ݂ܪܰܥܶܝܢ ܠܒ݂ܰܪ ܡܶܢ ܡܳܐ ܕ݁ܘܳܠܶܐ ܕ݁ܬ݂ܶܬ݂ܪܰܥܽܘܢ . ܐܶܠܳܐ ܬ݁ܶܗܘܽܘܢ
 ܡܶܬ݂ܪܰܥܶܝܢ ܒ݁ܢܰܟ݂ܦ݁ܽܘܬ݂ܳܐ . ܟ݁ܽܠܢܳܫ ܐܰܝܟ݂ ܕ݁ܰܦ݂ܠܰܓ݂ ܠܶܗ ܐܰܠܳܗܳܐ ܗܰܝܡܳܢܽܘܬ݂ܳܐ
 ܒ݁ܰܡܫܽܘܚܬ݂ܳܐ .

ܐܰܝܟ݁ܰܢܳܐ ܓ݁ܶܝܪ ܕ݁ܰܒ݂ܚܰܕ݂ ܦ݁ܰܓ݂ܪܳܐ ܗܰܕ݁ܳܡܶܐ̈ ܣܰܓ݁ܺܝܶܐܐ̈ ܐܺܝܬ݂
 ܠܰܢ : ܘܟ݂ܽܠܗܽܘܢ ܗܰܕ݁ܳܡܶܐ̈ ܠܳܐ ܗ̱ܘܳܐ ܚܰܕ݂ ܣܽܘܥܪܳܢܳܐ ܐܺܝܬ݂ ܠܗܽܘܢ ܆

ܗܳܟ݂ܰܢܳܐ ܐܳܦ݂ ܚܢܰܢ ܕ݁ܣܰܓ݁ܺܝܶܐܐ̈ ܚܢܰܢ ܇ ܚܰܕ݂ ܚܢܰܢ ܦ݁ܓ݂ܰܪ
 ܒ݁ܰܡܫܺܝܚܳܐ ܇ ܚܰܕ݂ ܚܰܕ݂ ܡܶܢܰܢ ܕ݁ܶܝܢ ܂ ܗܰܕ݁ܳܡܶܐ̈ ܚܢܰܢ ܕ݁ܰܚܕ݂ܳܕ݂ܶܐ̈ .

ܐܶܠܳܐ ܐܺܝܬ݂ ܠܰܢ ܡܰܘܗܒ݂ܳܬ݂ܳܐ̈ ܡܫܰܚܠܦ݂ܳܬ݂ܳܐ̈ ܆ ܐܰܝܟ݂
 ܛܰܝܒ݁ܽܘܬ݂ܳܐ ܕ݁ܶܐܬ݂ܝܰܗܒ݁ܰܬ݂ ܠܰܢ . ܐܺܝܬ݂ ܕ݁ܰܢܒ݂ܺܝܽܘܬ݂ܳܐ ܂ ܐܰܝܟ݂ ܡܫܽܘܚܬ݂ܳܐ
 ܕ݁ܗܰܝܡܳܢܽܘܬ݂ܶܗ .

ܘܺܐܝܬ݂ ܕ݁ܬ݂ܶܫܡܶܫܬ݁ܳܐ ܐܺܝܬ݂ ܠܶܗ ܂ ܒ݁ܬ݂ܶܫܡܶܫܬ݁ܶܗ . ܘܺܐܝܬ݂
 ܕ݁ܡܰܠܦ݂ܳܢܳܐ ܗܽܘ ܂ ܒ݁ܝܽܘܠܦ݁ܳܢܶܗ .

ܘܺܐܝܬ݂ ܕ݁ܰܡܒ݂ܰܝܳܐܢܳܐ ܗܽܘ ܂ ܒ݁ܒ݂ܽܘܝܳܐܶܗ . ܘܰܕ݂ܝܳܗܶܒ݂ ܂
 ܒ݁ܰܦ݂ܫܺܝܛܽܘܬ݂ܳܐ ܇ ܘܰܕ݂ܩܳܐܶܡ ܒ݁ܪܺܫܳܐ ܇ ܒ݁ܰܚܦ݂ܺܝܛܽܘܬ݂ܳܐ ܇ ܘܕ݂ܰܡܪܰܚܶܡ ܂
 ܒ݁ܰܦ݂ܨܺܝܚܽܘܬ݂ܳܐ .

ܘܠܳܐ ܢܶܗܘܶܐ ܢܟ݂ܺܝܠ ܚܽܘܒ݁ܟ݂ܽܘܢ . ܐܶܠܳܐ ܗܘܰܝܬ݁ܽܘܢ ܣܳܢܶܝܢ
 ܠܒ݂ܺܝܫܳܬ݂ܳܐ̈ ܂ ܘܡܶܬ݂ܢܰܩܦ݂ܺܝܢ ܠܛܳܒ݂ܳܬ݂ܳܐ̈ .

ܗܘܰܝܬ݁ܽܘܢ ܪܳܚܡܺܝܢ ܠܰܐܚܰܝܟ݁ܽܘܢ̈ ܂ ܘܡܰܚܒ݂ܺܝܢ ܚܰܕ݂ ܠܚܰܕ݂ .
 ܗܘܰܝܬ݁ܽܘܢ ܡܩܰܕ݁ܡܺܝܢ ܡܝܰܩܪܺܝܢ ܚܰܕ݂ ܠܚܰܕ݂ .

ܗܘܰܝܬ݁ܽܘܢ ܚܦ݂ܺܝܛܺܝܢ ܂ ܘܠܳܐ ܚܒ݂ܰܢܳܢܺܝܢ . ܗܘܰܝܬ݁ܽܘܢ ܪܳܬ݂ܚܺܝܢ
 ܒ݁ܪܽܘܚ . ܗܘܰܝܬ݁ܽܘܢ ܦ݁ܳܠܚܺܝܢ ܠܡܳܪܟ݂ܽܘܢ .

ܗܘܰܝܬ݁ܽܘܢ ܚܳܕ݂ܶܝܢ ܒ݁ܣܰܒ݂ܪܟ݂ܽܘܢ . ܗܘܰܝܬ݁ܽܘܢ ܡܣܰܝܒ݁ܪܺܝܢ
 ܐܽܘܠܨܳܢܰܝܟ݁ܽܘܢ̈ ܂ ܗܘܰܝܬ݁ܽܘܢ ܐܰܡܺܝܢܺܝܢ ܒ݁ܰܨܠܽܘܬ݂ܳܐ .

ܗܘܰܝܬ݁ܽܘܢ ܡܶܫܬ݁ܰܘܬ݁ܦ݂ܺܝܢ ܠܰܣܢܺܝܩܽܘܬ݂ܳܐ ܕ݁ܩܰܕ݁ܺܝܫܶܐ̈ .
 ܗܘܰܝܬ݁ܽܘܢ ܪܳܚܡܺܝܢ ܐܰܟ݂ܣܢܳܝܶܐ̈ .

ܒ݁ܰܪܶܟ݂ܘ ܠܪܳܕ݂ܽܘܦ݂ܰܝܟ݁ܽܘܢ̈ . ܒ݁ܰܪܶܟ݂ܘ ܂ ܘܠܳܐ ܬ݁ܠܽܘܛܽܘܢ
 .

ܚܕ݂ܰܘ ܥܰܡ ܕ݁ܚܳܕ݂ܶܝܢ ܆ ܘܰܒ݂ܟ݂ܰܘ ܥܰܡ ܕ݁ܒ݂ܳܟ݂ܶܝܢ .

ܘܡܶܕ݁ܶܡ ܕ݁ܡܶܬ݂ܪܰܥܶܝܢ ܐܢ̱ܬ݁ܽܘܢ ܥܰܠ ܢܰܦ݂ܫܟ݂ܽܘܢ ܆ ܐܳܦ݂ ܥܰܠ
 ܐܰܚܰܝܟ݁ܽܘܢ̈ . ܘܠܳܐ ܬ݁ܶܬ݂ܪܰܥܽܘܢ ܪܶܥܝܳܢܳܐ ܪܳܡܳܐ . ܐܶܠܳܐ ܩܰܦ݂ܘ ܠܰܐܝܠܶܝܢ
 ܕ݁ܡܰܟ݁ܺܝܟ݂ܺܝܢ . ܘܠܳܐ ܗܘܰܝܬ݁ܽܘܢ ܚܰܟ݁ܺܝܡܺܝܢ ܒ݁ܪܶܥܝܳܢ ܢܰܦ݂ܫܟ݂ܽܘܢ .

ܘܠܳܐ ܬ݁ܶܦ݂ܪܥܽܘܢ ܠܐ̱ܢܳܫ ܒ݁ܺܝܫܬ݁ܳܐ ܚܠܳܦ݂ ܒ݁ܺܝܫܬ݁ܳܐ ܆ ܐܶܠܳܐ
 ܢܶܬ݂ܒ݁ܛܶܠ ܠܟ݂ܽܘܢ ܇ ܕ݁ܬ݂ܶܥܒ݁ܕ݂ܽܘܢ ܛܳܒ݂ܳܬ݂ܳܐ̈ ܩܕ݂ܳܡ ܒ݁ܢܰܝܢܳܫܳܐ̈ ܟ݁ܽܠܗܽܘܢ .

ܘܶܐܢ ܡܶܫܟ݁ܚܳܐ ܂ ܐܰܝܟ݂ ܕ݁ܡܶܢ ܠܘܳܬ݂ܟ݂ܽܘܢ ܆ ܥܰܡ ܟ݁ܽܠܒ݁ܰܪܢܳܫ
 ܫܠܳܡܳܐ ܥܒ݂ܶܕ݂ܘ .

ܘܠܳܐ ܗܘܰܝܬ݁ܽܘܢ ܬ݁ܳܒ݂ܥܺܝܢ ܢܰܦ݂ܫܟ݂ܽܘܢ ܚܰܒ݁ܺܝܒ݂ܰܝ̈ ܆ ܐܶܠܳܐ
 ܗܰܒ݂ܘ ܐܰܬ݂ܪܳܐ ܠܪܽܘܓ݂ܙܳܐ . ܟ݁ܬ݂ܺܝܒ݂ ܗ̱ܽܘ ܓ݁ܶܝܪ ܆ ܕ݁ܶܐܢ ܠܳܐ ܬ݁ܶܥܒ݁ܶܕ݂ ܕ݁ܺܝܢܳܐ
 ܠܢܰܦ݂ܫܳܟ݂ ܆ ܐܶܢܳܐ ܐܶܥܒ݁ܶܕ݂ ܕ݁ܺܝܢܳܟ݂ . ܐܳܡܰܪ ܐܰܠܳܗܳܐ .

ܘܶܐܢ ܟ݁ܦ݂ܶܢ ܒ݁ܥܶܠܕ݁ܒ݂ܳܒ݂ܳܟ݂ ܆ ܐܰܘܟ݁ܶܠܳܝܗ̱ܝ . ܘܶܐܢ ܨܗܶܐ ܆
 ܐܰܫܩܳܝܗ̱ܝ . ܘܶܐܢ ܗܳܠܶܝܢ ܬ݁ܶܥܒ݁ܶܕ݂ ܠܶܗ ܆ ܓ݁ܽܘܡܪܶܐ̈ ܕ݁ܢܽܘܪܳܐ ܬ݁ܩܰܒ݁ܰܪ ܥܰܠ
 ܩܰܪܩܰܦ݂ܬ݂ܶܗ .

ܠܳܐ ܬ݁ܶܙܟ݁ܶܝܟ݂ܽܘܢ ܒ݁ܺܝܫܬ݁ܳܐ ܆ ܐܶܠܳܐ ܙܟ݂ܰܐܽܘܗ ܠܒ݂ܺܝܫܬ݁ܳܐ
 ܒ݁ܛܳܒ݂ܬ݂ܳܐ ܀

ܟ݁ܽܠ ܢܦ݂ܶܫ ܠܫܽܘܠܛܳܢܶܐ̈ ܕ݁ܪܰܒ݁ܽܘܬ݂ܳܐ ܬ݁ܶܫܬ݁ܰܥܒ݁ܰܕ݂ . ܠܰܝܬ݁
 ܓ݁ܶܝܪ ܫܽܘܠܛܳܢܳܐ ܕ݁ܠܳܐ ܗ̱ܘܳܐ ܡܶܢ ܐܰܠܳܗܳܐ ܗܽܘ . ܘܰܐܝܠܶܝܢ ܫܽܘܠܛܳܢܶܐ̈ ܕ݁ܺܐܝܬ݂ܰܝܗܽܘܢ
 ܡܶܢ ܐܰܠܳܗܳܐ ܗܽܘ ܦ݁ܩܺܝܕ݂ܺܝܢ .

ܡܰܢ ܕ݁ܩܳܐܶܡ ܗܳܟ݂ܺܝܠ ܠܽܘܩܒ݂ܰܠ ܫܽܘܠܛܳܢܳܐ ܆ ܠܽܘܩܒ݂ܰܠ ܦ݁ܽܘܩܕ݁ܳܢܳܐ
 ܕ݁ܰܐܠܳܗܳܐ ܩܳܐܶܡ . ܘܗܳܠܶܝܢ ܕ݁ܩܳܝܡܺܝܢ ܠܽܘܩܒ݂ܰܠܗܽܘܢ ܂ ܕ݁ܺܝܢܳܐ ܢܶܣܒ݂ܽܘܢ .

ܕ݁ܰܝܳܢܶܐ̈ ܓ݁ܶܝܪ ܠܳܐ ܗ̱ܘܰܘ ܕ݁ܶܚܠܬ݂ܳܐ ܠܰܥܒ݂ܳܕ݂ܶܐ̈ ܛܳܒ݂ܶܐ̈ ܆
 ܐܶܠܳܐ ܠܒ݂ܺܝܫܶܐ̈ . ܨܳܒ݂ܶܐ ܐܰܢ̱ܬ݁ ܗܳܟ݂ܺܝܠ ܕ݁ܠܳܐ ܬ݁ܶܕ݂ܚܰܠ ܡܶܢ ܫܽܘܠܛܳܢܳܐ ܆ ܥܒ݂ܶܕ݂
 ܛܳܒ݂ܬ݂ܳܐ ܂ ܘܬ݂ܶܫܒ݁ܽܘܚܬ݁ܳܐ ܬ݁ܶܗܘܶܐ ܠܳܟ݂ ܡܶܢܶܗ .

ܡܫܰܡܫܳܢܳܐ ܗܽܘ ܓ݁ܶܝܪ ܕ݁ܰܐܠܳܗܳܐ ܆ ܐܶܠܳܐ ܠܳܟ݂ ܠܛܳܒ݂ܳܬ݂ܳܐ̈ . ܘܶܐܢ
 ܒ݁ܺܝܫܬ݁ܳܐ ܥܳܒ݂ܶܕ݂ ܐܰܢ̱ܬ݁ ܂ ܕ݁ܚܰܠ . ܠܳܐ ܗ̱ܘܳܐ ܓ݁ܶܝܪ ܣܪܺܝܩܳܐܝܺܬ݂ ܐܰܣܺܝܪ ܠܣܰܦ݂ܣܺܪܳܐ
 . ܡܫܰܡܫܳܢܳܐ ܗܽܘ ܓ݁ܶܝܪ ܕ݁ܰܐܠܳܗܳܐ ܆ ܘܬ݂ܳܒ݂ܽܘܥܳܐ ܕ݁ܪܽܘܓ݂ܙܳܐ ܠܰܐܝܠܶܝܢ ܕ݁ܥܳܒ݂ܕ݁ܺܝܢ
 ܒ݁ܺܝܫܳܬ݂ܳܐ̈ .

ܘܡܶܛܽܠ ܗܳܢܳܐ ܐܳܠܨܳܐ ܠܰܢ ܕ݁ܢܶܫܬ݁ܰܥܒ݁ܰܕ݂ . ܠܳܐ ܡܶܛܽܠ ܪܽܘܓ݂ܙܳܐ
 ܒ݁ܰܠܚܽܘܕ݂ ܇ ܐܶܠܳܐ ܐܳܦ݂ ܡܶܛܽܠ ܬ݁ܺܐܪܬ݁ܰܢ .

ܡܶܛܽܠ ܗܳܢܳܐ ܐܳܦ݂ ܟ݁ܣܶܦ݂ ܪܺܫܳܐ ܝܳܗܒ݁ܺܝܢ ܐܢ̱ܬ݁ܽܘܢ . ܡܫܰܡܫܳܢܶܐ̈
 ܐܶܢܽܘܢ ܓ݁ܶܝܪ ܕ݁ܰܐܠܳܗܳܐ ܂ ܕ݁ܰܥܠܰܝܗܶܝܢ ܕ݁ܗܳܠܶܝܢ ܩܳܝܡܺܝܢ .

ܦ݁ܪܽܘܥܘ ܗܳܟ݂ܺܝܠ ܠܟ݂ܽܠܢܳܫ ܐܰܝܟ݂ ܕ݁ܡܶܬ݁ܚܺܝܒ݂ ܠܶܗ . ܠܡܰܢ
 ܕ݁ܰܟ݂ܣܶܦ݂ ܪܺܫܳܐ ܆ ܟ݁ܣܶܦ݂ ܪܺܫܳܐ . ܘܰܠܡܰܢ ܕ݁ܡܰܟ݂ܣܳܐ ܂ ܡܰܟ݂ܣܳܐ . ܘܰܠܡܰܢ ܕ݁ܕ݂ܶܚܠܬ݂ܳܐ
 ܂ ܕ݁ܶܚܠܬ݂ܳܐ . ܘܰܠܡܰܢ ܕ݁ܺܐܝܩܳܪܳܐ ܂ ܐܺܝܩܳܪܳܐ .

ܘܰܠܐ̱ܢܳܫ ܡܶܕ݁ܶܡ ܠܳܐ ܬ݁ܚܽܘܒ݂ܽܘܢ ܆ ܐܶܠܳܐ ܚܰܕ݂ ܠܚܰܕ݂ ܠܡܰܚܳܒ݂ܽܘ
 ܀.܀.܀܀ ܡܰܢ ܕ݁ܡܰܚܶܒ݂ ܓ݁ܶܝܪ ܚܰܒ݂ܪܶܗ ܆ ܢܳܡܽܘܣܳܐ ܡܰܠܺܝ .

ܘܳܐܦ݂ ܗܳܝ ܓ݁ܶܝܪ ܕ݁ܶܐܡܰܪ ܂ ܕ݁ܠܳܐ ܬ݁ܓ݂ܽܘܪ ܇ ܘܠܳܐ ܬ݁ܶܩܛܽܘܠ ܇
 ܘܠܳܐ ܬ݁ܶܓ݂ܢܽܘܒ݂ ܇ ܘܠܳܐ ܬ݁ܶܪܰܓ݂ ܇ ܘܶܐܢ ܐܺܝܬ݂ ܦ݁ܽܘܩܕ݁ܳܢܳܐ ܐ̱ܚܪܺܢܳܐ ܁ ܒ݁ܗܳܕ݂ܶܐ
 ܡܶܠܬ݂ܳܐ ܡܶܫܬ݁ܰܠܰܡ ܂ ܕ݁ܬ݂ܶܪܚܰܡ ܠܩܰܪܺܝܒ݂ܳܟ݂ ܐܰܝܟ݂ ܢܰܦ݂ܫܳܟ݂ .

ܚܽܘܒ݁ܳܐ ܠܩܰܪܺܝܒ݂ܶܗ ܒ݁ܺܝܫܬ݁ܳܐ ܠܳܐ ܣܳܥܰܪ . ܡܶܛܽܠ ܕ݁ܚܽܘܒ݁ܳܐ
 ܡܽܘܠܳܝܶܗ ܗ̱ܽܘ ܕ݁ܢܳܡܽܘܣܳܐ .

ܘܳܐܦ݂ ܗܳܕ݂ܶܐ ܕ݁ܰܥܘ ܆ ܕ݁ܙܰܒ݂ܢܳܐ ܗܽܘ ܁ ܘܫܳܥܬ݂ܳܐ ܗ̱ܝ ܂ ܡܶܟ݁ܺܝܠ
 ܕ݁ܢܶܬ݁ܥܺܝܪ ܡܶܢ ܫܶܢܬ݂ܰܢ . ܗܳܫܳܐ ܗܽܘ ܓ݁ܶܝܪ ܐܶܬ݂ܩܰܪܰܒ݂ܘ ܠܰܢ ܚܰܝܰܝܢ̈ ܝܰܬ݁ܺܝܪ ܡܶܢ
 ܕ݁ܟ݂ܰܕ݂ ܗܰܝܡܶܢܢ .

ܠܺܠܝܳܐ ܡܶܟ݁ܺܝܠ ܥܒ݂ܰܪ ܂ ܘܺܐܝܡܳܡܳܐ ܩܪܶܒ݂ . ܢܢܺܝܚ ܡܶܢܰܢ ܗܳܟ݂ܺܝܠ
 ܥܒ݂ܳܕ݂ܶܐ̈ ܕ݁ܚܶܫܽܘܟ݂ܳܐ ܆ ܘܢܶܠܒ݁ܰܫ ܙܰܝܢܶܗ ܕ݁ܢܽܘܗܪܳܐ .

ܘܰܐܝܟ݂ ܕ݁ܒ݂ܺܐܝܡܳܡܳܐ ܒ݁ܶܐܣܟ݁ܺܡܳܐ ܢܗܰܠܶܟ݂ . ܠܳܐ ܒ݁ܰܙܡܳܪܳܐ ܁
 ܘܠܳܐ ܒ݁ܪܰܘܳܝܽܘܬ݂ܳܐ . ܘܠܳܐ ܒ݁ܡܰܕ݂ܡܟ݂ܳܐ ܛܰܢܦ݂ܳܐ . ܘܠܳܐ ܒ݁ܰܚܣܳܡܳܐ ܘܰܒ݂ܚܶܪܝܳܢܳܐ
 .

ܐܶܠܳܐ ܠܽܘܒ݂ܫܽܘܗ̱ܝ ܠܡܳܪܰܢ ܝܶܫܽܘܥ ܡܫܺܝܚܳܐ ܆ ܘܠܳܐ ܬ݁ܺܐܨܦ݁ܽܘܢ
 ܕ݁ܒ݂ܶܣܪܟ݂ܽܘܢ ܠܰܪܓ݂ܺܝܓ݂ܳܬ݂ܳܐ̈ .

ܠܰܐܝܢܳܐ ܕ݁ܶܝܢ ܕ݁ܰܟ݂ܪܺܝܗ ܒ݁ܗܰܝܡܳܢܽܘܬ݂ܳܐ ܆ ܗܰܒ݂ܘ ܠܶܗ ܐܺܝܕ݂ܳܐ .
 ܘܠܳܐ ܬ݁ܶܗܘܽܘܢ ܡܶܬ݂ܦ݁ܰܠܓ݂ܺܝܢ ܒ݁ܡܰܚܫܒ݂ܳܬ݂ܟ݂ܽܘܢ̈ .

ܐܺܝܬ݂ ܓ݁ܶܝܪ ܕ݁ܰܡܗܰܝܡܶܢ ܕ݁ܟ݂ܽܠܡܶܕ݁ܶܡ ܢܶܐܟ݂ܽܘܠ . ܘܕ݂ܰܟ݂ܪܺܝܗ
 ܝܰܪܩܳܐ ܗܽܘ ܐܳܟ݂ܶܠ .

ܗܰܘ ܕ݁ܶܝܢ ܕ݁ܳܐܟ݂ܶܠ ܁ ܠܗܰܘ ܡܰܢ ܕ݁ܠܳܐ ܐܳܟ݂ܶܠ ܂ ܠܳܐ ܢܫܽܘܛ . ܘܗܰܘ
 ܡܰܢ ܕ݁ܠܳܐ ܐܳܟ݂ܶܠ ܁ ܠܗܰܘ ܡܰܢ ܕ݁ܳܐܟ݂ܶܠ ܂ ܠܳܐ ܢܕ݂ܽܘܢ . ܐܰܠܳܗܳܐ ܓ݁ܶܝܪ ܩܰܪܒ݂ܶܗ .

ܐܰܢ̱ܬ݁ ܁ ܡܰܢ ܐܰܢ̱ܬ݁ ܕ݁ܕ݂ܳܐܶܢ ܐܰܢ̱ܬ݁ ܠܥܰܒ݂ܕ݁ܳܐ ܕ݁ܠܳܐ ܕ݁ܺܝܠܳܟ݂
 . ܕ݁ܶܐܢ ܩܳܐܶܡ ܂ ܠܡܳܪܶܗ ܩܳܐܶܡ . ܘܶܐܢ ܢܳܦ݂ܶܠ ܂ ܠܡܳܪܶܗ ܢܳܦ݂ܶܠ . ܡܩܳܡ ܗ̱ܽܘ ܕ݁ܶܝܢ
 ܩܳܐܶܡ . ܡܳܛܶܐ ܓ݁ܶܝܪ ܒ݁ܺܐܝܕ݂ܰܝ̈ ܡܳܪܶܗ ܕ݁ܰܢܩܺܝܡܺܝܘܗ̱ܝ .

ܐܺܝܬ݂ ܕ݁ܕ݂ܳܐܶܢ ܝܰܘܡܳܐ ܡܶܢ ܝܰܘܡܳܐ . ܘܺܐܝܬ݂ ܕ݁ܕ݂ܳܐܶܢ ܟ݁ܽܠܗܽܘܢ
 ܝܰܘܡܳܬ݂ܳܐ̈ . ܟ݁ܽܠܢܳܫ ܕ݁ܶܝܢ ܒ݁ܡܰܕ݁ܥܳܐ ܕ݁ܢܰܦ݂ܫܶܗ ܢܶܫܬ݁ܰܪܰܪ .

ܡܰܢ ܕ݁ܡܶܬ݂ܪܰܥܶܐ ܕ݁ܝܰܘܡܳܐ ܆ ܠܡܳܪܶܗ ܡܶܬ݂ܪܰܥܶܐ . ܘܟ݂ܽܠ ܕ݁ܠܳܐ
 ܡܶܬ݂ܪܰܥܶܐ ܕ݁ܝܰܘܡܳܐ ܆ ܠܡܳܪܶܗ ܠܳܐ ܡܶܬ݂ܪܰܥܶܐ . ܘܕ݂ܳܐܟ݂ܶܠ ܁ ܠܡܳܪܶܗ ܐܳܟ݂ܶܠ .
 ܘܠܰܐܠܳܗܳܐ ܡܰܘܕ݁ܶܐ . ܘܰܕ݂ܠܳܐ ܐܳܟ݂ܶܠ ܁ ܠܡܳܪܶܗ ܠܳܐ ܐܳܟ݂ܶܠ ܂ ܘܡܰܘܕ݁ܶܐ ܠܰܐܠܳܗܳܐ
 .

ܠܰܝܬ݁ ܓ݁ܶܝܪ ܐ̱ܢܳܫ ܡܶܢܰܢ ܕ݁ܰܠܢܰܦ݂ܫܶܗ ܚܰܝ . ܘܠܰܝܬ݁ ܐ̱ܢܳܫ
 ܕ݁ܰܠܢܰܦ݂ܫܶܗ ܡܳܐܶܬ݂ .

ܡܶܛܽܠ ܕ݁ܶܐܢ ܚܳܐܶܝܢܰܢ ܆ ܠܡܳܪܰܢ ܚܳܐܶܝܢܰܢ . ܘܶܐܢ ܡܳܝܬ݁ܺܝܢܰܢ ܆
 ܠܡܳܪܰܢ ܗ̱ܽܘ ܡܳܝܬ݁ܺܝܢܰܢ . ܘܶܐܢ ܚܰܝܺܝܢܰܢ ܗܳܟ݂ܺܝܠ ܁ ܘܶܐܢ ܡܳܝܬ݁ܺܝܢܰܢ ܂ ܕ݁ܡܳܪܰܢ ܚܢܰܢ
 .

ܡܶܛܽܠ ܗܳܢܳܐ ܐܳܦ݂ ܡܫܺܝܚܳܐ ܡܺܝܬ݂ ܘܰܚܝܳܐ ܁ ܘܩܳܡ ܆ ܕ݁ܗܽܘ ܢܶܗܘܶܐ
 ܡܳܪܝܳܐ ܠܡܺܝܬ݂ܶܐ̈ ܘܰܠܚܰܝܶܐ̈ .

ܐܰܢ̱ܬ݁ ܕ݁ܶܝܢ ܂ ܡܳܢܳܐ ܕ݁ܳܐܶܢ ܐܰܢ̱ܬ݁ ܠܰܐܚܽܘܟ݂ . ܐܰܘ ܐܳܦ݂
 ܐܰܢ̱ܬ݁ ܂ ܠܡܳܢܳܐ ܫܳܐܶܛ ܐܰܢ̱ܬ݁ ܠܰܐܚܽܘܟ݂ . ܟ݁ܽܠܰܢ ܓ݁ܶܝܪ ܥܬ݂ܺܝܕ݂ܺܝܢܰܢ ܠܰܡܩܳܡ ܩܕ݂ܳܡ
 ܒ݁ܺܝܡ ܕ݁ܰܡܫܺܝܚܳܐ .

ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܚܰܝ ܐ̱ܢܳܐ ܐܳܡܰܪ ܡܳܪܝܳܐ ܆ ܕ݁ܠܺܝ
 ܬ݁ܶܟ݁ܽܘܦ݂ ܟ݁ܽܠ ܒ݁ܪܽܘܟ݂ ܇ ܘܠܺܝ ܢܰܘܕ݁ܶܐ ܟ݁ܽܠ ܠܶܫܳܢ .

ܡܳܕ݂ܶܝܢ ܟ݁ܽܠ ܐ̱ܢܳܫ ܡܶܢܰܢ ܆ ܦ݁ܶܬ݂ܓ݂ܳܡܳܐ ܚܠܳܦ݂ ܢܰܦ݂ܫܶܗ ܝܳܗܶܒ݂
 ܠܰܐܠܳܗܳܐ .

ܠܳܐ ܡܶܟ݁ܺܝܠ ܢܕ݂ܽܘܢ ܚܰܕ݂ ܠܚܰܕ݂ . ܐܶܠܳܐ ܗܳܕ݂ܶܐ ܕ݁ܽܘܢܘ
 ܝܰܬ݁ܺܝܪܳܐܝܺܬ݂ ܆ ܕ݁ܬ݂ܽܘܩܰܠܬ݂ܳܐ ܠܰܐܚܽܘܟ݂ ܠܳܐ ܬ݁ܣܺܝܡ .

ܝܳܕ݂ܰܥ ܐ̱ܢܳܐ ܓ݁ܶܝܪ ܁ ܘܰܡܦ݁ܳܣ ܐ̱ܢܳܐ ܒ݁ܡܳܪܝܳܐ ܝܶܫܽܘܥ ܆
 ܕ݁ܡܶܕ݁ܶܡ ܕ݁ܰܡܣܰܝܰܒ݂ ܡܶܢ ܠܘܳܬ݂ܶܗ ܂ ܠܰܝܬ݁ . ܐܶܠܳܐ ܠܰܐܝܢܳܐ ܕ݁ܪܳܢܶܐ ܥܰܠ ܡܶܕ݁ܶܡ
 ܕ݁ܰܛܡܰܐ ܆ ܠܗܰܘ ܗ̱ܽܘ ܒ݁ܰܠܚܽܘܕ݂ ܛܡܰܐ .

ܐܶܢ ܕ݁ܶܝܢ ܡܶܛܽܠ ܡܶܐܟ݂ܽܘܠܬ݁ܳܐ ܡܥܺܝܩ ܐܰܢ̱ܬ݁ ܠܰܐܚܽܘܟ݂ ܆ ܠܳܐ
 ܗ̱ܘܳܐ ܒ݁ܚܽܘܒ݁ܳܐ ܡܗܰܠܶܟ݂ ܐܰܢ̱ܬ݁ . ܠܳܐ ܬ݁ܰܘܒ݁ܶܕ݂ ܒ݁ܡܶܐܟ݂ܽܘܠܬ݁ܳܟ݂ ܠܗܰܘ ܕ݁ܡܶܛܽܠܳܬ݂ܶܗ
 ܡܺܝܬ݂ ܡܫܺܝܚܳܐ .

ܘܠܳܐ ܬ݁ܶܬ݂ܓ݁ܰܕ݁ܰܦ݂ ܛܳܒ݂ܬ݂ܰܢ .

ܡܰܠܟ݁ܽܘܬ݂ܶܗ ܓ݁ܶܝܪ ܕ݁ܰܐܠܳܗܳܐ ܆ ܠܳܐ ܗ̱ܘܳܬ݂ ܡܶܐܟ݂ܠܳܐ ܘܡܰܫܬ݁ܝܳܐ
 ܇ ܐܶܠܳܐ ܟ݁ܺܐܢܽܘܬ݂ܳܐ ܘܰܫܠܳܡܳܐ ܂ ܘܚܰܕ݂ܽܘܬ݂ܳܐ ܒ݁ܪܽܘܚܳܐ ܕ݁ܩܽܘܕ݂ܫܳܐ .

ܡܰܢ ܕ݁ܰܒ݂ܗܳܠܶܝܢ ܓ݁ܶܝܪ ܡܫܰܡܶܫ ܠܰܡܫܺܝܚܳܐ ܆ ܫܳܦ݂ܰܪ ܠܰܐܠܳܗܳܐ ܇
 ܘܰܩܕ݂ܳܡ ܒ݁ܢܰܝܢܳܫܳܐ̈ ܒ݁ܩܶܐ .

ܗܳܫܳܐ ܒ݁ܳܬ݂ܰܪ ܫܠܳܡܳܐ ܢܶܪܗܰܛ . ܘܒ݂ܳܬ݂ܰܪ ܒ݁ܶܢܝܳܢܳܐ ܂ ܚܰܕ݂
 ܕ݁ܚܰܕ݂ .

ܘܠܳܐ ܡܶܛܽܠ ܡܶܐܟ݂ܽܘܠܬ݁ܳܐ ܢܶܫܪܶܐ ܥܒ݂ܳܕ݂ܶܐ̈ ܕ݁ܰܐܠܳܗܳܐ .
 ܟ݁ܽܠܡܶܕ݁ܶܡ ܓ݁ܶܝܪ ܕ݁ܟ݂ܶܐ ܗ̱ܘ . ܐܶܠܳܐ ܒ݁ܺܝܫ ܗ̱ܽܘ ܠܒ݂ܰܪܢܳܫܳܐ ܕ݁ܰܒ݂ܬ݂ܽܘܩܰܠܬ݂ܳܐ
 ܐܳܟ݂ܶܠ .

ܫܰܦ݁ܺܝܪ ܗ̱ܽܘ ܕ݁ܠܳܐ ܢܶܐܟ݂ܽܘܠ ܒ݁ܶܣܪܳܐ ܁ ܘܠܳܐ ܢܶܫܬ݁ܶܐ ܚܰܡܪܳܐ ܂
 ܘܠܳܐ ܡܶܕ݁ܶܡ ܕ݁ܡܶܬ݁ܬ݁ܩܶܠ ܒ݁ܶܗ ܐܰܚܽܘܢ .

ܐܰܢ̱ܬ݁ ܕ݁ܺܐܝܬ݂ ܒ݁ܳܟ݂ ܗܰܝܡܳܢܽܘܬ݂ܳܐ ܆ ܒ݁ܢܰܦ݂ܫܳܟ݂ ܐܰܚܽܘܕ݂ܶܝܗ
 ܩܕ݂ܳܡ ܐܰܠܳܗܳܐ . ܛܽܘܒ݂ܰܘܗ̱ܝ ܠܡܰܢ ܕ݁ܠܳܐ ܕ݁ܳܢ ܢܰܦ݂ܫܶܗ ܒ݁ܡܶܕ݁ܶܡ ܕ݁ܰܦ݂ܪܰܫ .

ܐܰܝܢܳܐ ܓ݁ܶܝܪ ܕ݁ܡܶܬ݂ܦ݁ܰܠܰܓ݂ ܘܳܐܟ݂ܶܠ ܆ ܐܶܬ݂ܚܰܝܰܒ݂ ܠܶܗ ܇ ܡܶܛܽܠ
 ܕ݁ܠܰܘ ܒ݁ܗܰܝܡܳܢܽܘܬ݂ܳܐ . ܟ݁ܽܠ ܡܶܕ݁ܶܡ ܓ݁ܶܝܪ ܕ݁ܠܳܐ ܗ̱ܘܳܐ ܡܶܢ ܗܰܝܡܳܢܽܘܬ݂ܳܐ ܆ ܚܛܺܝܬ݂ܳܐ
 ܗܽܘ ܀

ܚܰܝܳܒ݂ܺܝܢܰܢ ܗܳܟ݂ܺܝܠ ܚܢܰܢ ܚܰܝܠܬ݂ܳܢܶܐ̈ ܆ ܕ݁ܟ݂ܽܘܪܗܳܢܳܐ
 ܕ݁ܰܡܚܺܝܠܶܐ̈ ܢܶܫܩܽܘܠ ܇ ܘܠܳܐ ܠܢܰܦ݂ܫܰܢ ܢܶܫܦ݁ܰܪ .

ܐܶܠܳܐ ܐ̱ܢܳܫ ܡܶܢܰܢ ܠܩܰܪܺܝܒ݂ܶܗ ܢܶܫܦ݁ܰܪ ܒ݁ܛܳܒ݂ܳܬ݂ܳܐ̈ ܇ ܐܰܝܟ݂
 ܕ݁ܰܠܒ݂ܶܢܝܳܢܳܐ .

ܡܶܛܽܠ ܕ݁ܳܐܦ݂ ܡܫܺܝܚܳܐ ܠܳܐ ܗ̱ܘܳܐ ܠܢܰܦ݂ܫܶܗ ܫܦ݂ܰܪ ܆ ܐܶܠܳܐ ܐܰܝܟ݂
 ܕ݁ܰܟ݂ܬ݂ܺܝܒ݂ ܂ ܕ݁ܚܶܣܕ݁ܳܐ ܕ݁ܰܡܚܰܣܕ݂ܳܢܰܝܟ݁̈ ܢܦ݂ܰܠ ܥܠܰܝ .

ܟ݁ܽܠ ܡܶܕ݁ܶܡ ܓ݁ܶܝܪ ܕ݁ܡܶܢ ܩܕ݂ܺܝܡ ܐܶܬ݂ܟ݁ܬ݂ܶܒ݂ ܆ ܠܝܽܘܠܦ݁ܳܢܳܐ ܗܽܘ
 ܕ݁ܺܝܠܰܢ ܐܶܬ݂ܟ݁ܬ݂ܶܒ݂ . ܕ݁ܒ݂ܰܡܣܰܝܒ݁ܪܳܢܽܘܬ݂ܳܐ ܁ ܘܰܒ݂ܒ݂ܽܘܝܳܐܳܐ ܕ݁ܰܟ݂ܬ݂ܳܒ݂ܶܐ̈ ܂
 ܣܰܒ݂ܪܳܐ ܢܶܗܘܶܐ ܠܰܢ .

ܐܰܠܳܗܳܐ ܕ݁ܶܝܢ ܕ݁ܰܡܣܰܝܒ݁ܪܳܢܽܘܬ݂ܳܐ ܘܰܕ݂ܒ݂ܽܘܝܳܐܳܐ ܆ ܢܶܬ݁ܶܠ
 ܠܟ݂ܽܘܢ ܕ݁ܫܰܘܝܽܘܬ݂ܳܐ ܬ݁ܶܬ݂ܚܰܫܒ݂ܽܘܢ ܁ ܚܰܕ݂ ܥܰܠ ܚܰܕ݂ ܂ ܒ݁ܝܶܫܽܘܥ ܡܫܺܝܚܳܐ .

ܕ݁ܰܒ݂ܚܰܕ݂ ܪܶܥܝܳܢ ܘܰܒ݂ܚܰܕ݂ ܦ݁ܽܘܡ ܆ ܬ݁ܫܰܒ݁ܚܽܘܢ ܠܰܐܠܳܗܳܐ ܇
 ܐܰܒ݂ܽܘܗ̱ܝ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .

ܡܶܛܽܠ ܗܳܕ݂ܶܐ ܗܘܰܘ ܡܩܰܪܒ݂ܺܝܢ ܘܛܳܥܢܺܝܢ ܠܰܚܕ݂ܳܕ݂ܶܐ̈ ܆ ܐܰܝܟ݁ܰܢܳܐ
 ܕ݁ܳܐܦ݂ ܡܫܺܝܚܳܐ ܩܰܪܶܒ݂ܟ݂ܽܘܢ ܠܬ݂ܶܫܒ݁ܽܘܚܬ݁ܶܗ ܕ݁ܰܐܠܳܗܳܐ ܀

ܐܳܡܰܪ ܐ̱ܢܳܐ ܕ݁ܶܝܢ ܆ ܕ݁ܝܶܫܽܘܥ ܡܫܺܝܚܳܐ ܫܰܡܶܫ ܓ݁ܙܽܘܪܬ݁ܳܐ ܇ ܚܠܳܦ݂
 ܫܪܳܪܶܗ ܕ݁ܰܐܠܳܗܳܐ . ܐܰܝܟ݁ܰܢܳܐ ܕ݁ܢܰܫܰܪ ܡܽܘܠܟ݁ܳܢܳܐ ܕ݁ܰܐܒ݂ܳܗܳܬ݂ܳܐ̈ .

ܘܥܰܡ̱ܡܶܐ̈ ܢܫܰܒ݁ܚܽܘܢ ܠܰܐܠܳܗܳܐ ܚܠܳܦ݂ ܪܰܚܡܶܐ̈ ܕ݁ܰܗܘܰܘ ܥܠܰܝܗܽܘܢ .
 ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܰܐܘܕ݁ܶܐ ܠܳܟ݂ ܒ݁ܥܰܡ̱ܡܶܐ̈ ܂ ܘܠܰܫܡܳܟ݂ ܐܶܙܰܡܰܪ .

ܘܬ݂ܽܘܒ݂ ܐܶܡܰܪ ܆ ܐܶܬ݂ܒ݁ܰܣ̱ܡܘ ܥܰܡ̱ܡܶܐ̈ ܥܰܡ ܥܰܡܶܗ .

ܘܬ݂ܽܘܒ݂ ܐܶܡܰܪ ܆ ܫܰܒ݁ܰܚܘ ܠܡܳܪܝܳܐ ܟ݁ܽܠܟ݂ܽܘܢ ܥܰܡ̱ܡܶܐ̈ .
 ܫܰܒ݁ܚܳܝܗ̱ܝ̈ ܟ݁ܽܠܗܶܝܢ ܐܶܡܘܳܬ݂ܳܐ̈ .

ܘܬ݂ܽܘܒ݂ ܐܶܫܰܥܝܳܐ ܐܶܡܰܪ ܆ ܕ݁ܢܶܗܘܶܐ ܥܶܩܳܪܳܐ ܠܺܐܝܫܰܝ . ܘܡܰܢ
 ܕ݁ܰܢܩܽܘܡ ܢܶܗܘܶܐ ܪܺܫܳܐ ܠܥܰܡ̱ܡܶܐ̈ . ܘܰܥܠܰܘܗ̱ܝ ܢܣܰܒ݁ܪܽܘܢ ܥܰܡ̱ܡܶܐ̈ .

ܐܰܠܳܗܳܐ ܕ݁ܶܝܢ ܕ݁ܣܰܒ݂ܪܳܐ ܆ ܢܶܡܠܶܝܟ݂ܽܘܢ ܟ݁ܽܠܳܗ ܚܰܕ݂ܽܘܬ݂ܳܐ
 ܘܰܫܠܳܡܳܐ ܒ݁ܗܰܝܡܳܢܽܘܬ݂ܳܐ . ܕ݁ܬ݂ܶܬ݂ܝܰܬ݁ܪܽܘܢ ܒ݁ܣܰܒ݂ܪܶܗ ܂ ܒ݁ܚܰܝܠܳܐ ܕ݁ܪܽܘܚܳܐ
 ܕ݁ܩܽܘܕ݂ܫܳܐ ܀.܀.܀܀

ܡܦ݁ܳܣ ܐ̱ܢܳܐ ܕ݁ܶܝܢ ܐܳܦ݂ ܐܶܢܳܐ ܥܠܰܝܟ݁ܽܘܢ ܐܰܚܰܝ̈ ܆ ܕ݁ܳܐܦ݂
 ܐܰܢ̱ܬ݁ܽܘܢ ܡܠܶܝܢ ܐܢ̱ܬ݁ܽܘܢ ܗ̱ܽܘ ܛܳܒ݂ܬ݂ܳܐ ܇ ܘܰܡܫܰܡܠܶܝܬ݁ܽܘܢ ܒ݁ܟ݂ܽܠܳܗ ܝܺܕ݂ܰܥܬ݂ܳܐ ܇
 ܘܡܶܫܟ݁ܚܺܝܢ ܐܢ̱ܬ݁ܽܘܢ ܐܳܦ݂ ܠܰܐ̱ܚܪܳܢܶܐ̈ ܠܡܰܪܬ݁ܳܝܽܘ .

ܩܰܠܺܝܠ ܕ݁ܶܝܢ ܡܰܪܳܚܳܐܝܺܬ݂ ܟ݁ܶܬ݂ܒ݁ܶܬ݂ ܠܟ݂ܽܘܢ ܐܰܚܰܝ̈ ܆
 ܐܰܝܟ݁ܰܢܳܐ ܕ݁ܰܐܥ̱ܗܶܕ݂ܟ݂ܽܘܢ ܒ݁ܛܰܝܒ݁ܽܘܬ݂ܳܐ ܕ݁ܶܐܬ݂ܝܰܗܒ݁ܰܬ݂ ܠܺܝ ܡܶܢ ܐܰܠܳܗܳܐ ܇

ܕ݁ܶܐܗܘܶܐ ܡܫܰܡܫܳܢܳܐ ܠܝܶܫܽܘܥ ܡܫܺܝܚܳܐ ܒ݁ܥܰܡ̱ܡܶܐ̈ . ܘܶܐܦ݂ܠܽܘܚ
 ܠܶܐܘܰܢܓ݁ܶܠܺܝܳܘܢ ܕ݁ܰܐܠܳܗܳܐ . ܕ݁ܢܶܗܘܶܐ ܩܽܘܪܒ݁ܳܢܳܐ ܕ݁ܥܰܡ̱ܡܶܐ̈ ܂ ܡܩܰܒ݁ܰܠ ܘܰܡܩܰܕ݁ܰܫ
 ܒ݁ܪܽܘܚܳܐ ܕ݁ܩܽܘܕ݂ܫܳܐ .

ܐܺܝܬ݂ ܠܺܝ ܗܳܟ݂ܺܝܠ ܫܽܘܒ݂ܗܳܪܳܐ ܒ݁ܝܶܫܽܘܥ ܡܫܺܝܚܳܐ ܠܘܳܬ݂ ܐܰܠܳܗܳܐ
 .

ܠܳܐ ܓ݁ܶܝܪ ܡܰܡܪܰܚ ܐ̱ܢܳܐ ܕ݁ܺܐܡܰܪ ܡܶܕ݁ܶܡ ܕ݁ܠܳܐ ܣܥܰܪ ܒ݁ܺܐܝܕ݂ܰܝ̈
 ܡܫܺܝܚܳܐ ܂ ܠܡܰܫܡܥܳܐ ܕ݁ܥܰܡ̱ܡܶܐ̈ ܇ ܒ݁ܡܶܠܬ݂ܳܐ ܘܒ݂ܰܥܒ݂ܳܕ݂ܶܐ̈ .

ܒ݁ܚܰܝܠܳܐ ܕ݁ܳܐܬ݂ܘܳܬ݂ܳܐ̈ ܘܰܕ݁ܬ݂ܶܕ݂ܡܪܳܬ݂ܳܐ̈ . ܘܰܒ݂ܚܰܝܠܳܐ
 ܕ݁ܪܽܘܚܶܗ ܕ݁ܰܐܠܳܗܳܐ . ܐܰܝܟ݁ܰܢܳܐ ܕ݁ܡܶܢ ܐܽܘܪܺܫܠܶܡ ܐܶܬ݂ܟ݁ܪܶܟ݂ ܥܕ݂ܰܡܳܐ ܠܺܐܠܽܘܪܺܝܩܳܘܢ
 ܆ ܘܶܐܡܰܠܶܐ ܣܒ݂ܰܪܬ݂ܶܗ ܕ݁ܰܡܫܺܝܚܳܐ .

ܟ݁ܰܕ݂ ܡܶܬ݂ܚܰܦ݁ܰܛ ܐ̱ܢܳܐ ܐܶܣܰܒ݁ܰܪ ܇ ܠܳܐ ܟ݁ܰܪ ܕ݁ܶܐܬ݂ܩܪܺܝ ܫܡܶܗ
 ܕ݁ܰܡܫܺܝܚܳܐ ܆ ܕ݁ܠܳܐ ܐܶܒ݂ܢܶܐ ܥܰܠ ܫܶܬ݂ܶܐܣܬ݁ܳܐ ܢܽܘܟ݂ܪܳܝܬ݁ܳ

ܐܶܠܳܐ ܐܰܝܟ݁ܰܢܳܐ ܕ݁ܰܟ݂ܬ݂ܺܝܒ݂ . ܕ݁ܰܐܝܠܶܝܢ ܕ݁ܠܳܐ ܐܶܬ݂ܶܐܡܰܪ
 ܠܗܽܘܢ ܥܠܰܘܗ̱ܝ ܢܶܚܙܽܘܢܶܗ ܆ ܘܰܐܝܠܶܝܢ ܕ݁ܠܳܐ ܫܡܰܥܘ ܢܶܬ݁ܛܦ݁ܺܝܣܽܘܢ .

ܡܶܛܽܠ ܗܳܢܳܐ ܐܶܬ݁ܬ݁ܰܟ݂ܣܶܬ݂ ܙܰܒ݂ܢܺܝܢ̈ ܣܰܓ݁ܺܝܳܐܢ̈ ܂ ܕ݁ܺܐܬ݂ܶܐ
 ܠܘܳܬ݂ܟ݂ܽܘܢ .

ܗܳܫܳܐ ܕ݁ܶܝܢ ܡܶܛܽܠ ܕ݁ܕ݂ܽܘܟ݁ܳܐ ܠܰܝܬ݁ ܠܺܝ ܒ݁ܗܳܠܶܝܢ
 ܐܰܬ݂ܪܰܘܳܬ݂ܳܐ̈ ܇ ܘܰܣܘܶܐ ܗ̱ܘܺܝܬ݂ ܡܶܢ ܩܕ݂ܳܡ ܫܢܰܝܳܐ̈ ܣܰܓ݁ܺܝܳܐܬ݂ܳܐ̈ ܂ ܕ݁ܺܐܬ݂ܶܐ
 ܠܘܳܬ݂ܟ݂ܽܘܢ ܆

ܡܳܐ ܕ݁ܳܐܙܶܠ ܐ̱ܢܳܐ ܠܰܐܣܦ݁ܰܢܺܝܰܐ ܇ ܡܣܰܒ݁ܰܪ ܐ̱ܢܳܐ ܕ݁ܺܐܬ݂ܶܐ
 ܘܶܐܚܙܶܝܟ݂ܽܘܢ ܇ ܘܰܐܢ̱ܬ݁ܽܘܢ ܬ݁ܠܰܘܽܘܢܳܢܝ ܠܬ݂ܰܡܳܢ . ܡܳܐ ܕ݁ܩܰܠܺܝܠ ܡܶܢ ܣܰܓ݁ܺܝ
 ܐܶܬ݂ܒ݁ܰܣܡܶܬ݂ ܒ݁ܰܚܙܳܬ݂ܟ݂ܽܘܢ .

ܗܳܫܳܐ ܕ݁ܶܝܢ ܐܳܙܶܠ ܐ̱ܢܳܐ ܠܽܐܘܪܺܫܠܶܡ ܕ݁ܶܐܫܰܡܶܫ ܠܩܰܕ݁ܺܝܫܶܐ̈
 .

ܨܒ݂ܰܘ ܓ݁ܶܝܪ ܗܳܠܶܝܢ ܕ݁ܰܒ݂ܡܰܩܶܕ݂ܳܘܢܺܝܰܐ ܂ ܘܒ݂ܰܐܟ݂ܰܐܺܝܰܐ ܆
 ܕ݁ܫܰܘܬ݁ܳܦ݂ܽܘܬ݂ܳܐ ܬ݁ܶܗܘܶܐ ܠܗܽܘܢ ܥܰܡ ܡܶܣܟ݁ܺܢܶܐ̈ ܩܰܕ݁ܺܝܫܶܐ̈ ܕ݁ܺܐܝܬ݂ ܒ݁ܽܐܘܪܺܫܠܶܡ
 .

ܨܒ݂ܰܘ ܡܶܛܽܠ ܕ݁ܳܐܦ݂ ܚܰܝܳܒ݂ܺܝܢ ܠܗܽܘܢ . ܐܶܢ ܓ݁ܶܝܪ ܒ݁ܰܕ݂ܪܽܘܚ
 ܐܶܫܬ݁ܰܘܬ݁ܰܦ݂ܘ ܥܰܡܗܽܘܢ ܥܰܡ̱ܡܶܐ̈ ܆ ܚܰܝܳܒ݂ܺܝܢ ܐܶܢܽܘܢ ܕ݁ܳܐܦ݂ ܒ݁ܕ݂ܰܒ݂ܣܰܪ ܢܫܰܡܫܽܘܢ
 ܐܶܢܽܘܢ .

ܗܳܕ݂ܶܐ ܗܳܟ݂ܺܝܠ ܡܳܐ ܕ݁ܓ݂ܰܡܪܶܬ݂ ܂ ܘܚܰܬ݁ܡܶܬ݂ ܠܗܽܘܢ ܐܳܕ݂ܫܳܐ
 ܗܳܢܳܐ ܆ ܥܳܒ݂ܰܪ ܐ̱ܢܳܐ ܥܠܰܝܟ݁ܽܘܢ ܠܰܐܣܦ݁ܰܢܺܝܰܐ .

ܝܳܕ݂ܰܥ ܐ̱ܢܳܐ ܕ݁ܶܝܢ ܂ ܕ݁ܶܐܡܰܬ݂ܝ ܕ݁ܳܐܬ݂ܶܐ ܐ̱ܢܳܐ ܠܘܳܬ݂ܟ݂ܽܘܢ ܆
 ܒ݁ܡܽܘܠܳܝܳܐ ܗܽܘ ܕ݁ܒ݂ܽܘܪܟ݁ܬ݂ܳܐ ܕ݁ܶܐܘܰܢܓ݁ܶܠܺܝܳܘܢ ܕ݁ܰܡܫܺܝܚܳܐ ܂ ܐܳܬ݂ܶܐ ܐ̱ܢܳܐ ܀

ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܁ ܒ݁ܡܳܪܰܢ ܝܶܫܽܘܥ ܡܫܺܝܚܳܐ
 ܂ ܘܰܒ݂ܚܽܘܒ݁ܳܐ ܕ݁ܪܽܘܚܳܐ ܆ ܕ݁ܬ݂ܶܥܡܠܽܘܢ ܥܰܡܝ ܒ݁ܰܨܠܽܘܬ݂ܳܐ ܕ݁ܰܚܠܳܦ݂ܰܝ ܠܘܳܬ݂ ܐܰܠܳܗܳܐ
 ܇

ܕ݁ܶܐܬ݂ܦ݁ܰܨܶܐ ܡܶܢ ܐܰܝܠܶܝܢ ܕ݁ܠܳܐ ܡܶܬ݁ܛܦ݁ܺܝܣܺܝܢ ܕ݁ܒ݂ܺܝܗܽܘܕ݂ .
 ܘܬ݂ܶܫܡܶܫܬ݁ܳܐ ܕ݁ܡܰܘܒ݁ܶܠ ܐ̱ܢܳܐ ܠܩܰܕ݁ܺܝܫܶܐ̈ ܕ݁ܒ݂ܽܐܘܪܺܫܠܶܡ ܬ݁ܶܬ݂ܩܰܒ݁ܰܠ ܫܰܦ݁ܺܝܪ
 ܇

ܘܺܐܬ݂ܶܐ ܠܘܳܬ݂ܟ݂ܽܘܢ ܒ݁ܚܰܕ݂ܽܘܬ݂ܳܐ ܒ݁ܨܶܒ݂ܝܳܢܶܗ ܕ݁ܰܐܠܳܗܳܐ ܆
 ܘܶܐܬ݁ܬ݁ܢܺܝܚ ܥܰܡܟ݂ܽܘܢ .

ܐܰܠܳܗܳܐ ܕ݁ܶܝܢ ܕ݁ܰܫܠܳܡܳܐ ܢܶܗܘܶܐ ܥܰܡ ܟ݁ܽܠܟ݂ܽܘܢ ܆ ܐܰܡܺܝܢ ܀

ܡܰܓ݂ܥܶܠ ܐ̱ܢܳܐ ܠܟ݂ܽܘܢ ܕ݁ܶܝܢ ܠܦ݂ܽܘܒ݂ܺܐ ܚܳܬ݂ܰܢ ܆ ܕ݁ܺܐܝܬ݂ܶܝܗ
 ܡܫܰܡܫܳܢܺܝܬ݂ܳܐ ܕ݁ܥܺܕ̱݁ܬ݁ܳܐ ܕ݁ܩܶܢܟ݂ܪܶܐܘܳܣ .

ܕ݁ܰܬ݂ܩܰܒ݁ܠܽܘܢܳܗ ܒ݁ܡܳܪܰܢ ܂ ܐܰܝܟ݂ ܕ݁ܙܳܕ݂ܶܩ ܠܩܰܕ݁ܺܝܫܶܐ̈ .
 ܘܰܒ݂ܟ݂ܽܠ ܨܒ݂ܽܘ ܕ݁ܒ݂ܳܥܝܳܐ ܡܶܢܟ݂ܽܘܢ ܬ݁ܩܽܘܡܽܘܢ ܠܳܗ . ܡܶܛܽܠ ܕ݁ܳܐܦ݂ ܗܺܝ ܩܳܝܽܘܡܬ݁ܳܐ
 ܗܘܳܬ݂ ܠܣܰܓ݁ܺܝܶܐܐ̈ ܂ ܐܳܦ݂ ܠܺܝ ܀

ܫܰܐܠܘ ܒ݁ܰܫܠܳܡܳܐ ܕ݁ܰܦ݁ܪܺܝܣܩܶܠܰܐ ܘܕ݂ܰܐܩܶܠܰܣ ܆ ܦ݁ܳܠܚܶܐ̈ ܕ݁ܥܰܡܝ
 ܒ݁ܝܶܫܽܘܥ ܡܫܺܝܚܳܐ .

ܕ݁ܗܶܢܽܘܢ ܗܳܠܶܝܢ ܚܠܳܦ݂ ܢܰܦ݂ܫܝ ܨܰܘܪܰܝܗܽܘܢ̈ ܝܰܗ̱ܒ݂ܘ . ܘܠܳܐ ܗ̱ܘܳܐ
 ܐܶܢܳܐ ܒ݁ܰܠܚܽܘܕ݂ܰܝ ܡܰܘܕ݁ܶܐ ܐ̱ܢܳܐ ܠܗܽܘܢ ܆ ܐܶܠܳܐ ܐܳܦ݂ ܟ݁ܽܠܗܶܝܢ ܥܺܕ݂ܳܬ݂ܳܐ̈ .
 ܕ݁ܥܰܡ̱ܡܶܐ̈ .

ܘܗܰܒ݂ܘ ܫܠܳܡܳܐ ܠܥܺܕ̱݁ܬ݁ܳܐ ܕ݁ܺܐܝܬ݂ ܒ݁ܒ݂ܰܝܬ݁ܗܽܘܢ ܀ ܫܰܐܠܘ
 ܒ݁ܰܫܠܳܡܳܐ ܕ݁ܶܐܦ݁ܶܢܶܛܳܘܣ ܚܰܒ݁ܺܝܒ݂ܝ . ܐܰܝܢܳܐ ܕ݁ܺܐܝܬ݂ܰܘܗ̱ܝ ܪܺܫܺܝܬ݂ܳܐ ܕ݁ܰܐܟ݂ܰܐܺܝܰܐ
 ܒ݁ܰܡܫܺܝܚܳܐ ܀

ܫܰܐܠܘ ܒ݁ܰܫܠܳܡܳܐ ܕ݁ܡܰܪܺܝܰܐ . ܐܰܝܕ݂ܳܐ ܕ݁ܣܰܓ݁ܺܝ ܠܶܐܝܰܬ݂ ܒ݁ܟ݂ܽܘܢ
 ܀

ܫܰܐܠܘ ܒ݁ܰܫܠܳܡܳܐ ܕ݁ܰܐܢܕ݁ܪܳܘܢܺܝܩܳܘܣ ܂ ܘܰܕ݂ܝܽܘܢܺܝܰܐ ܐ̱ܚܝܳܢܰܝ̈ .
 ܕ݁ܰܗܘܰܘ ܫܒ݂ܰܝܳܐ̈ ܥܰܡܝ ܆ ܘܺܝܕ݂ܺܝܥܺܝܢ ܐܶܢܽܘܢ ܒ݁ܰܫܠܺܝܚܶܐ̈ . ܘܒ݂ܰܡܫܺܝܚܳܐ ܩܕ݂ܳܡܰܝ
 ܗܘܰܘ ܀

ܫܰܐܠܘ ܒ݁ܰܫܠܳܡܳܐ ܕ݁ܰܐܡܦ݁ܠܺܝܳܘܣ ܚܰܒ݁ܺܝܒ݂ܝ ܒ݁ܡܳܪܰܢ ܀

ܫܰܐܠܘ ܒ݁ܰܫܠܳܡܳܐ ܕ݁ܽܐܘܪܒ݂ܰܢܳܘܣ ܂ ܦ݁ܳܠܚܳܐ ܕ݁ܥܰܡܰܢ ܒ݁ܰܡܫܺܝܚܳܐ ܆
 ܘܕ݂ܶܐܣܛܰܟ݂ܽܘܣ ܚܰܒ݁ܺܝܒ݂ܝ ܀

ܫܰܐܠܘ ܒ݁ܰܫܠܳܡܳܐ ܕ݁ܰܐܦ݁ܶܠܺܐ ܓ݁ܰܒ݂ܝܳܐ ܒ݁ܡܳܪܰܢ ܀ ܫܰܐܠܘ
 ܒ݁ܰܫܠܳܡܳܐ ܕ݁ܰܒ݂ܢܰܝ̈ ܒ݁ܰܝܬ݁ܶܗ ܕ݁ܰܐܪܺܣܛܳܒ݂ܽܘܠܳܘܣ ܀

ܫܰܐܠܘ ܒ݁ܰܫܠܳܡܳܐ ܕ݁ܗܶܪܳܘܕ݂ܺܝܳܘܢ ܐ̱ܚܝܳܢܝ ܀ ܫܰܐܠܘ ܒ݁ܰܫܠܳܡܳܐ
 ܕ݁ܰܒ݂ܢܰܝ̈ ܒ݁ܰܝܬ݁ܶܗ ܕ݁ܢܰܪܩܺܣܳܘܣ ܂ ܐܰܝܠܶܝܢ ܕ݁ܺܐܝܬ݂ܰܝܗܽܘܢ ܒ݁ܡܳܪܰܢ .

ܫܰܐܠܘ ܒ݁ܰܫܠܳܡܳܐ ܕ݁ܰܛܪܽܘܦ݂ܶܢܰܐ ܘܕ݂ܰܛܪܽܘܦ݂ܳܣܰܐ ܂ ܕ݁ܠܺܐܝܶܝܢ̈
 ܒ݁ܡܳܪܰܢ ܀ ܫܰܐܠܘ ܒ݁ܰܫܠܳܡܳܐ ܕ݁ܦ݁ܶܪܣܺܣ ܚܰܒ݁ܺܝܒ݂ܬ݁ܝ ܂ ܐܰܝܕ݂ܳܐ ܕ݁ܣܰܓ݁ܺܝ ܠܶܐܝܰܬ݂
 ܒ݁ܡܳܪܰܢ ܀

ܫܰܐܠܘ ܒ݁ܰܫܠܳܡܳܐ ܕ݁ܪܽܘܦ݂ܳܣ ܓ݁ܰܒ݂ܝܳܐ ܒ݁ܡܳܪܰܢ ܆ ܘܕ݂ܶܐܡܶܗ
 ܕ݁ܺܝܠܶܗ ܘܕ݂ܺܝܠܝ ܀

ܫܰܐܠܘ ܒ݁ܰܫܠܳܡܳܐ ܕ݁ܰܐܣܽܘܢܩܪܺܛܳܘܣ ܘܕ݂ܰܦ݂ܠܶܓ݂ܳܘܢ ܘܰܕ݂ܗܶܪܡܰܐ
 ܘܰܕ݂ܦ݁ܰܛܪܳܒ݂ܰܐ ܘܰܕ݂ܗܶܪܡܺܐ ܆ ܘܕ݂ܰܐܚܶܐ̈ ܕ݁ܥܰܡܗܽܘܢ ܀

ܫܰܐܠܘ ܒ݁ܰܫܠܳܡܳܐ ܕ݁ܦ݂ܺܝܠܳܠܳܓ݂ܳܘܣ ܘܰܕ݂ܝܽܘܠܺܝܰܐ ܘܰܕ݂ܢܺܐܪܳܘܣ
 ܘܰܕ݂ܚܳܬ݂ܶܗ ܘܕ݂ܳܐܠܽܘܡܦ݁ܰܐ ܆ ܘܰܕ݂ܟ݂ܽܠܗܽܘܢ ܩܰܕ݁ܺܝܫܶܐ̈ ܕ݁ܥܰܡܗܽܘܢ ܀

ܫܰܐܠܘ ܒ݁ܰܫܠܳܡܳܐ ܚܰܕ݂ ܕ݁ܚܰܕ݂ ܒ݁ܢܽܘܫܰܩܬ݁ܳܐ ܩܰܕ݁ܺܝܫܬ݁ܳܐ .
 ܫܳܐܠܳܢ̈ ܒ݁ܰܫܠܳܡܟ݂ܽܘܢ ܟ݁ܽܠܗܶܝܢ ܥܺܕ݂ܳܬ݂ܶܗ̈ ܕ݁ܰܡܫܺܝܚܳܐ ܀

ܒ݁ܳܥܶܢܳܐ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܆ ܕ݁ܬ݂ܶܙܕ݁ܰܗܪܽܘܢ ܡܶܢ ܐܰܝܠܶܝܢ
 ܕ݁ܦ݂ܳܠܰܓ݂ܘܳܬ݂ܳܐ̈ ܘܡܰܟ݂ܫܽܘܠܶܐ̈ ܥܳܒ݂ܕ݁ܺܝܢ ܇ ܠܒ݂ܰܪ ܡܶܢ ܝܽܘܠܦ݁ܳܢܳܐ ܕ݁ܰܐܢ̱ܬ݁ܽܘܢ
 ܝܺܠܶܦ݂ܬ݁ܽܘܢ ܇ ܕ݁ܬ݂ܶܬ݂ܪܰܚܩܽܘܢ ܠܟ݂ܽܘܢ ܡܶܢܗܽܘܢ .

ܐܰܝܠܶܝܢ ܓ݁ܶܝܪ ܕ݁ܗܳܟ݂ܰܢܳܐ ܐܶܢܽܘܢ ܆ ܠܳܐ ܡܫܰܡܫܺܝܢ ܠܡܳܪܰܢ ܝܶܫܽܘܥ
 ܡܫܺܝܚܳܐ ܂ ܐܶܠܳܐ ܠܟ݂ܰܪܣܗܽܘܢ . ܘܰܒ݂ܡܶܠܶܐ̈ ܒ݁ܰܣܺܝܡܳܬ݂ܳܐ̈ ܘܰܒ݂ܒ݂ܽܘܪܟ݁ܳܬ݂ܳܐ̈ ܡܰܛܥܶܝܢ
 ܠܶܒ݁ܰܘܳܬ݂ܳܐ̈ ܕ݁ܰܦ݂ܫܺܝܛܶܐ̈ .

ܡܶܫܬ݁ܰܡܥܳܢܽܘܬ݂ܟ݂ܽܘܢ ܕ݁ܶܝܢ ܕ݁ܺܝܠܟ݂ܽܘܢ ܂ ܠܟ݂ܽܠ ܒ݁ܰܪܢܳܫ
 ܐܶܬ݂ܝܰܕ݂ܥܰܬ݂ . ܚܳܕ݂ܶܐ ܐ̱ܢܳܐ ܗܳܟ݂ܺܝܠ ܒ݁ܟ݂ܽܘܢ . ܘܨܳܒ݂ܶܐ ܐ̱ܢܳܐ ܕ݁ܬ݂ܶܗܘܽܘܢ
 ܚܰܟ݁ܺܝܡܺܝܢ ܠܛܳܒ݂ܳܬ݂ܳܐ̈ ܂ ܘܬ݂ܰܡܺܝܡܺܝܢ ܠܒ݂ܺܝܫܳܬ݂ܳܐ̈ .

ܐܰܠܳܗܳܐ ܕ݁ܶܝܢ ܕ݁ܰܫܠܳܡܳܐ ܂ ܢܶܫܚܩܺܝܘܗ̱ܝ ܒ݁ܰܥܓ݂ܰܠ ܠܣܳܛܳܢܳܐ
 ܬ݁ܚܶܝܬ݂ ܪܶܓ݂ܠܰܝܟ݁ܽܘܢ̈ . ܛܰܝܒ݁ܽܘܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܬ݁ܶܗܘܶܐ ܥܰܡܟ݂ܽܘܢ
 ܀

ܫܳܐܠܺܝܢ ܒ݁ܰܫܠܳܡܟ݂ܽܘܢ ܛܺܝܡܳܬ݂ܶܐܳܘܣ ܂ ܦ݁ܳܠܚܳܐ ܕ݁ܥܰܡܝ ܆
 ܘܠܽܘܩܺܝܳܘܣ ܘܺܐܝܰܣܳܘܢ ܘܣܳܘܣܺܝܦ݁ܰܛܪܳܘܣ ܐ̱ܚܝܳܢܰܝ̈ ܀

ܫܳܐܶܠ ܐ̱ܢܳܐ ܒ݁ܰܫܠܳܡܟ݂ܽܘܢ ܁ ܐܶܢܳܐ ܛܶܪܛܺܝܳܘܣ ܂ ܕ݁ܟ݂ܶܬ݂ܒ݁ܶܬ݂
 ܐܶܓ݁ܰܪܬ݁ܳܐ ܒ݁ܡܳܪܰܢ ܀

ܫܳܐܶܠ ܒ݁ܰܫܠܳܡܟ݂ܽܘܢ ܁ ܓ݁ܰܐܺܝܳܘܣ ܂ ܡܩܰܒ݁ܠܳܢܝ ܘܰܕ݂ܟ݂ܽܠܳܗ
 ܥܺܕ̱݁ܬ݁ܳܐ ܀ ܫܳܐܶܠ ܒ݁ܰܫܠܳܡܟ݂ܽܘܢ ܐܶܪܰܣܛܳܘܣ ܂ ܪܰܒ݁ܰܝܬ݁ܳܐ ܕ݁ܰܡܕ݂ܺܝܢ̱ܬ݁ܳܐ ܆
 ܘܩܽܘܰܐܪܛܳܘܣ ܐܰܚܳܐ ܀

ܠܰܐܠܳܗܳܐ ܕ݁ܶܝܢ ܂ ܗܰܘ ܕ݁ܡܶܫܟ݁ܰܚ ܕ݁ܰܢܫܰܪܰܪܟ݂ܽܘܢ
 ܒ݁ܶܐܘܰܢܓ݁ܶܠܺܝܳܘܢ ܕ݁ܺܝܠܝ ܇ ܗܰܘ ܕ݁ܶܐܬ݂ܟ݁ܪܶܙ ܥܰܠ ܝܶܫܽܘܥ ܡܫܺܝܚܳܐ ܒ݁ܓ݂ܶܠܝܳܢܳܐ
 ܕ݁ܐ̱ܪܳܙܳܐ : ܕ݁ܡܶܢ ܙܰܒ݂ܢܰܝ̈ ܥܳܠܡܶܐ̈ ܡܟ݂ܰܣܰܝ ܗ̱ܘܳܐ :

ܐܶܬ݂ܓ݁ܠܺܝ ܕ݁ܶܝܢ ܒ݁ܙܰܒ݂ܢܳܐ ܗܳܢܳܐ ܒ݁ܝܰܕ݂ ܟ݁ܬ݂ܳܒ݂ܶܐ̈
 ܕ݁ܰܢܒ݂ܺܝܶܐ̈ ܆ ܘܰܒ݂ܦ݂ܽܘܩܕ݁ܳܢܶܗ ܕ݁ܰܐܠܳܗܳܐ ܕ݁ܰܠܥܳܠܰܡ ܂ ܐܶܬ݂ܺܝܕ݂ܰܥ ܠܟ݂ܽܠܗܽܘܢ
 ܥܰܡ̱ܡܶܐ̈ ܠܡܰܫܡܥܳܐ ܕ݁ܗܰܝܡܳܢܽܘܬ݂ܳܐ .

ܕ݁ܗܽܘܝܽܘ ܚܰܟ݁ܺܝܡܳܐ ܒ݁ܰܠܚܽܘܕ݂ܰܘܗ̱ܝ ܆ ܫܽܘܒ݂ܚܳܐ ܒ݁ܝܰܕ݂ ܝܶܫܽܘܥ
 ܡܫܺܝܚܳܐ ܠܥܳܠܰܡܥܳܠܡܺܝܢ ܐܰܡܺܝܢ ܀

ܛܰܝܒ݁ܽܘܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܥܰܡ ܟ݁ܽܠܟ݂ܽܘܢ . ܐܰܡܺܝܢ
 ܀.܀.܀܀