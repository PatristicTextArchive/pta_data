Post missam, die quodam Dominico, sedente beato Eusebio, episcopo, accedens ad eum
 Alexander dixit: quaeso te, mi domine, qua de causa nobis necesse est custodire
 diem Dominicum, et laboribus abstinere? et quid praemii nobis est, labore
 abstinentibus? Beatus ille dicere exorsus est: ausculta, fili, exponam tibi, cuius
 rei causa traditum sit, custodire diem dominicum, et opere abstinere. Cum traderet
 Dominus mysterium discipulis suis, accipiens panem, benedixit, eumque fractum
 dedit discipulis suis, inquiens: accipite, edite, hoc est corpus meum, pro uobis
 fractum, in remissionem peccatorum; similiter et poculum dedit illis, dicens :
 bibite ex eo omnes, hoc est sanguis ille meus noui testamenti , pro uobis, et pro
 multis, effusus, in remissionem peccatorum; hoc facite, inquit, in mei
 commemorationem. Commemoratio igitur Domini est facta dies dominica.
 
 Propterea enim vocatur Dominica, quasi princeps dierum. Nam ante passionem
 dominicam non uocabatur Dominica, sed dies prima. Hac die primitias
 resurrectionis, siue creationis mundi, orsus est Dominus: eadem die primitias
 resurrectionis donauit mundo: hac die, ut diximus, sacra etiam mysteria peragere
 jussit. Initium ergo omnis gratiae haec dies uobis attulit, initium creationis,
 initium resurrectionis, initium hebdomadis. Tria initia complectens dies ista,
 sacrosanctae Trinitatis principium commonstrat.

Cum igitur septem dies hebdomas habeat, eorum sex Deus nobis dedit ad labores,
 unum uero nobis dedit ad preces et requiem, et expiationem malorum, ut, si sex
 diebus peccata commiserimus, super his, die dominico, Deo reconciliemur. Mane
 igitur in Ecclesia Dei compare, accede ad Dominum, confitere ipsi peccata tua,
 poenitentiam age precibus et corde contrito, permane in diuina et sacra liturgia,
 absolue preces tuas, et nequaquam ante dimissam concionem egredere: contemplare
 Dominum tuum in partes distributum et traditum,
 
 neque tamen consumtum. Quod si purae mentis tibi conscius sis, accede ad
 communionem corporis et sanguinis Domini. Sin conscientia te condemnet, ut male et
 inconsulte factorum reum, communionem quidem deprecare, donec illam sanaris
 poenitentia, precibus uero assiste, neque egredere Ecclesia, nisi dimissus.
 Memento Iudae proditoris. Interitus enim illius principium erat, quod non cum
 ceteris omnibus in oratione perstiterat ad preces. Cum accepisset panem, inquit
 (Iohannes,) primus omnium egressus est, et continuo in illum ingressus est
 Satanas, et properauit ad prodendum Dominum. Si ergo ante missam egrederis, Iudam
 imitaris. Num uero propter breuem horae moram cum Iuda uis condemnari? Nihil tibi
 nocet illa permansio; nec niues intus habet Ecclesia, nec ignem, nec aliud
 incommodum; sed exigui tantum momenti patientia opus est, ut preces tuae
 absoluantur.

Nullam aliam ob causam obseruamus diem Dominicam, quam ut laborem intermittamus,
 et orationi uacemus. Si uero, intermisso labore, Ecclesiam
 
 non adeas, nihil lucratus es, imo potius tibi ipsi non parum nocuisti. Multi
 exspectant diem dominicam, sed non uno omnes scopo. Qui Deum timent, diem
 dominicam exspectant, ut preces ad Deum fundant, et ut pretioso corpore ac
 sanguine recreentur: inertes uero et socordes diem dominicam exspectant, ut
 intermisso labore, malis operibus uacent. Me nihil falsi dicere, facta ipsa
 testantur. Egredere medio quodam alio die, et nihil inuenies: egredere die
 dominico, et inuenies alios citharizantes, alios perstrepentes et saltantes, alios
 sedentes, et cauillantes, conuitiantesque proximum, alios luctantes, alios inter
 se pugnantes, alios nutu se inuicem ad mala uocantes, et sicubi cithara est et
 saltatio, eo omnes concurrunt. Vocat ad Ecclesiam praeco, omnes somnum obtendunt
 et infirmitatem. Oritur sonus citharae, uel tibiae, uel strepitus saltationis,
 omnes, quasi alis uecti, eo properant. Quid spectant uenientes in Ecclesiam? ego
 dicam tibi, Dominum Christum super mensa sacra iacentem, Seraphim ter-sanctum
 hymnum decantatum, Spiritus
 
 Sancti praesentiam et aduentum, Prophetam et Regem Dauid personantem, benedictum
 Apostolum Paulum omnium auribus doctrinam suam inculcantem, hymnum Angelorum,
 assiduum halleluia, uoces euangelicas, admonitiones dominicas, uenerabilium
 Episcoporum et Presbyterorum institutionem et cohortationem, omnia spiritualia,
 omnia coelestia, omnia salutem et regnum coelorum nobis conciliantia. Haec audit,
 haec spectat, quicumque in Ecclesiam uenit. Quid uero spectant, qui in theatra
 currunt? mulieres scortantes, cantiones diabolicas, uoces turpitudinis et
 peruersitatis plenas, mulieres saltantes, imo potius a malo genio correptas. Quid
 enim agit saltatrix? nihil aliud, quam ut sponte se daemoni regendam praebeat.
 Similiter et citharoedus, quasi daemon aliquis, cum ligno conflictatur. Haec
 theatrorum spectacula prorsus diabolica, prorsus perniciosa, prorsus a diabolis
 instituta sunt. Propterea et merces illorum mala est. Tale erat conuiuium Herodis,
 ad quod ingressa Herodiadis filia saltauit, et caput Johannis
 
 Baptistae amputauit, et infima orci sortita est. Qui igitur maleficam illius
 saltationem adamant, eiusdem quoque condemnationis participes sunt.

Satis ergo habeas, dilecte, sex diebus huius uitae negotiis occupari, et die
 dominica ex infelici illo labore quiescas. Noui multos, aliquid negotii cum aliis
 habentes, litiumque amantes, qui dicunt: aduentat dies dominica, causa nobis
 dicenda est. Homo miser et infortunate, orare iussus es die dominica, num uero et
 iudicio experiri? Imminet dies dominica, et qui lite implicitus est, totam noctem
 id meditatur, contra proximum suum, et cum primum illuxit, armatur aduersus illum.
 Mos autem apud multos inualuit, ut ex Ecclesia egressi, ante eam consideant, et
 primus saepe hoc facit Presbyter. Tum ordiuntur inter se causas suas,
 dimicationes, contumelias, conuitia et horum similia, imo etiam peiora: postea in
 Ecclesiam redeunt, insestis oculis se inuicem intuentur, et ferarum more dentibus
 strident. Vae autem Presbytero, talia promouenti, aut iudicanti, die dominico, et
 preces Domino stata hora non
 
 persoluenti. Si quis Laicorum ante missam cibum ceperit, grauis iudicii ac poenae
 reus est; si uero, post sumtum cibum, mysteriorum quoque communione utatur, pars
 eius erit cum Iuda proditore. Multos noui sacro Paschatis die cibum capientes, et
 communicantes. at uae animae illorum, maxime, si confirmatae iam aetatis sint. Nam
 tantum abest, ut peccata sua expient, ut potius aggrauent illa. Sed et
 malefactorum sibi conscius, et antequam ea per poenitentiam eluerit, communicans,
 in pari condemnatione est. Quanto enim maior haec dies, tanto maius etiam peccatum
 est. Sed et qui culpa uacant, usque ad missam ieiunare debent, et ita communicare.
 Vae illis, qui die dominica citharizant, aut saltant, aut iudicia obeunt, vel
 exercent, aut opus faciunt, aut iusiurandum dant, uel exigunt, quia igni
 inextinguibili addicentur, et pars eorum erit cum hypocritis. Nam dies haec ad
 preces, et expiationem peccatorum data est nobis, ad poenitentiam et salutem, ad
 requiem mercenariorum et seruorum.

Haec dies est, quam fecit Dominus, exultemus et laetemur in illa.
 
 Laetemur autem non crapula et ebrietate caligantes, sed in meditatione diuinarum
 literarum delicias quaerentes. Dedit nobis Deus hunc diem, quo mundum condere
 coepit, quo mortis potentiam fregit, eumque cognominauit dominicum, ut uel nominis
 ipsius reuerentia commoti precepta Domini custodiamus. Intrat mercenarius domum
 tuam, subit labores sibi a te impositos, et sex diebus uix oculos tollere audet,
 et uidere, unde sol oriatur, aut ubi occidat, sed defatigatus operibus tuis
 atteritur, et collacrymat miser, in sudore et puluere, nec respiciendi, nec
 respirandi copiam nactus, quemadmodum diximus, nisi quod tantum diem dominicum
 exspectat, ut puluerem saltem a corpore suo abstergat, et saepe ne hoc quidem illi
 concedis. Qualem, quaeso, excusationem habebis? Sunt, qui, beneficentiae scilicet
 causa, die dominica inquiunt, age, pauperibus hodie in operibus suis succurremus,
 et nesciunt, quod dum ita bene facere student, plus peccent. Si uis opitulari
 pauperibus, diem Deo consecratum ne suffurare, sed operam tuam pauperibus uicissim
 impende, qui bus illam accepisti diebus; quo tempore tua
 opera fieri debent, illo opem fer pauperibus. Cum uero ferui et mercenarii tui, et
 boues quiescere debent, quietem illis eripis, et pauperibus commodas. Nouit Deus,
 cuius sit labor ille. Noli transgredi praeceptum Domini, noli surripere diem eius,
 noli adimere seruis et mercenariis tuis requiem; noli te segregare a precibus, aut
 alios auocare ab Ecclesia. Nihil enim est supra Ecclesiam, ipso coelo sublimiorem,
 sole splendidiorem, luna et astris lucidiorem, toto mundo pretiofiorem. Noui
 multos, qui per uniuersam hebdomada Ecclesiam non adeunt, imo saepe prorsus illam
 negligunt: si quid uero mali ipsis, ob malignitatem suam, accidat, eius causam in
 Deum, non in se ipsos, conferunt, dicendo: cur Deus hoc fieri permisit? et non
 intelligunt, quod, dum ab Ecclesia se disiungunt, Deus illos uicissim deserat,
 sicut et propheta inquit: deserentes te peribunt. Haec fortasse sufficiunt,
 carissimi, ad multorum institutionem et timorem. Si qui enim his non mouentur,
 illi nec pluribus morem gerent. Prudenti uiro, inquit ille,
 
 uel uerbum satis est; sed cor stulti omni institutione non mouebis usque ad
 mortem. Vis nihil mali tibi accidere, diem dominicum ne profana, malis operibus
 abstine, precibus uaca, prauos sermones omitte, cum uiris religiosis congregare,
 et cum iis Deo gratias age, laudesque eius praedica. Haec enim dies, ut saepe
 diximus, ad preces et requiem tibi data est. Haec igitur illa dies est, quam fecit
 Dominus, gaudeamus et exultemus in illa, et ei, qui hoc die resurrexit, gloriam
 tribuamus cum Patre et Spiritu Sancto, nunc, semper, et in secula seculorum,
 Amen.