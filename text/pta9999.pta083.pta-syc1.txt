ܦ݁ܶܛܪܳܘܣ ܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ ܆ ܠܰܓ݂ܒ݂ܰܝܳܐ̈ ܘܬ݂ܰܘܬ݁ܳܒ݂ܶܐ̈
 ܕ݁ܰܙܪܺܝܥܺܝܢ ܒ݁ܦ݁ܳܢܛܳܘܣ . ܘܰܒ݂ܓ݂ܰܠܰܛܺܝܰܐ . ܘܰܒ݂ܩܰܦ݁ܳܘܕ݂ܩܺܝܰܐ ܘܒ݂ܰܐܣܺܝܰܐ .
 ܘܰܒ݂ܒ݂ܺܝܬ݂ܽܘܢܺܝܰܐ ܇

ܐܰܝܠܶܝܢ ܕ݁ܶܐܬ݂ܓ݁ܒ݂ܺܝܘ ܒ݁ܰܡܩܰܕ݁ܡܽܘܬ݂ ܝܺܕ݂ܰܥܬ݂ܶܗ ܕ݁ܰܐܠܳܗܳܐ
 ܐܰܒ݂ܳܐ ܁ ܒ݁ܩܰܕ݁ܺܝܫܽܘܬ݂ܳܐ ܕ݁ܪܽܘܚܳܐ ܇ ܕ݁ܢܶܗܘܽܘܢ ܠܡܰܫܡܰܥܬ݂ܳܐ ܘܠܰܪܣܳܣ ܕ݁ܡܶܗ ܕ݁ܝܶܫܽܘܥ
 ܡܫܺܝܚܳܐ . ܛܰܝܒ݁ܽܘܬ݂ܳܐ ܘܰܫܠܳܡܳܐ ܢܶܣܓ݁ܶܐ ܠܘܳܬ݂ܟ݂ܽܘܢ ܀

ܡܒ݂ܰܪܰܟ݂ ܗ̱ܽܘ ܐܰܠܳܗܳܐ ܐܰܒ݂ܽܘܗ̱ܝ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇ ܗܰܘ
 ܕ݁ܒ݂ܰܚܢܳܢܶܗ ܣܰܓ݁ܺܝܳܐܐ ܐܰܘܠܕ݂ܰܢ ܡܶܢ ܕ݁ܪܺܝܫ ܇ ܒ݁ܰܩܝܳܡܬ݁ܶܗ ܕ݁ܝܶܫܽܘܥ ܡܫܺܝܚܳܐ ܆
 ܠܣܰܒ݂ܪܳܐ ܕ݁ܚܰܝܶܐ̈ .

ܘܰܠܝܳܪܬ݁ܽܘܬ݂ܳܐ ܕ݁ܠܳܐ ܡܶܬ݂ܚܰܒ݁ܠܳܐ ܘܠܳܐ ܡܶܬ݁ܛܰܢܦ݂ܳܐ ܘܠܳܐ ܚܳܡܝܳܐ
 . ܗܳܝ ܕ݁ܰܡܛܰܝܒ݂ܳܐ ܠܟ݂ܽܘܢ ܒ݁ܰܫܡܰܝܳܐ .

ܟ݁ܰܕ݂ ܢܛܺܝܪܺܝܢ ܐܢ̱ܬ݁ܽܘܢ ܒ݁ܚܰܝܠܳܐ ܕ݁ܰܐܠܳܗܳܐ ܘܰܒ݂ܗܰܝܡܳܢܽܘܬ݂ܳܐ ܆
 ܠܚܰܝܶܐ̈ ܕ݁ܰܡܛܰܝܒ݂ܺܝܢ ܕ݁ܢܶܬ݂ܓ݁ܠܽܘܢ ܠܙܰܒ݂ܢܶܐ̈ ܐ̱ܚܪܳܝܶܐ̈ ܇

ܕ݁ܰܒ݂ܗܽܘܢ ܬ݁ܶܚܕ݁ܽܘܢ ܠܥܳܠܰܡ ܆ ܐܳܦ݂ܶܢ ܒ݁ܗܳܢܳܐ ܙܰܒ݂ܢܳܐ ܩܰܠܺܝܠ
 ܡܶܬ݁ܬ݁ܥܺܝܩܺܝܢ ܐܢ̱ܬ݁ܽܘܢ ܒ݁ܢܶܣܝܽܘܢܶܐ̈ ܡܫܰܚܠܦ݂ܶܐ̈ ܕ݁ܥܳܕ݂ܶܝܢ ܥܠܰܝܟ݁ܽܘܢ ܆

ܐܰܝܟ݁ܰܢܳܐ ܕ݁ܒ݂ܽܘܚܪܳܢܳܐ ܕ݁ܗܰܝܡܳܢܽܘܬ݂ܟ݂ܽܘܢ ܢܶܬ݂ܚܙܶܐ ܇
 ܕ݁ܰܡܝܰܬ݁ܰܪ ܡܶܢ ܕ݁ܰܗܒ݂ܳܐ ܣܢܺܝܢܳܐ ܕ݁ܶܐܬ݂ܒ݁ܩܺܝ ܒ݁ܢܽܘܪܳܐ ܇ ܠܬ݂ܶܫܒ݁ܽܘܚܬ݁ܳܐ ܘܠܺܐܝܩܳܪܳܐ
 ܘܰܠܩܽܘܠܳܣܳܐ ܂ ܒ݁ܓ݂ܶܠܝܳܢܶܗ ܕ݁ܝܶܫܽܘܥ ܡܫܺܝܚܳܐ .

ܗܰܘ ܕ݁ܠܳܐ ܚܙܰܝܬ݁ܽܘܢܳܝܗ̱ܝ ܘܡܰܚܒ݂ܺܝܢ ܐܢ̱ܬ݁ܽܘܢ ܠܶܗ .
 ܘܰܒ݂ܗܰܝܡܳܢܽܘܬ݂ܶܗ ܪܳܘܙܺܝܢ ܐܢ̱ܬ݁ܽܘܢ ܒ݁ܚܰܕ݂ܽܘܬ݂ܳܐ ܡܫܰܒ݁ܰܚܬ݁ܳܐ ܕ݁ܠܳܐ ܡܶܬ݂ܡܰܠܠܳܐ
 ܆

ܕ݁ܰܬ݂ܩܰܒ݁ܠܽܘܢ ܦ݁ܽܘܪܥܳܢܳܐ ܕ݁ܗܰܝܡܳܢܽܘܬ݂ܟ݂ܽܘܢ ܂ ܚܰܝܶܐ̈
 ܕ݁ܢܰܦ݂ܫܳܬ݂ܟ݂ܽܘܢ̈ .

ܗܳܢܽܘܢ ܚܰܝܶܐ̈ ܕ݁ܥܰܩܶܒ݂ܘ ܗ̱ܘܰܘ ܥܠܰܝܗܽܘܢ ܢܒ݂ܺܝܶܐ̈ ܇ ܟ݁ܰܕ݂
 ܐܶܬ݂ܢܰܒ݁ܺܝܘ ܥܰܠ ܛܰܝܒ݁ܽܘܬ݂ܳܐ ܕ݁ܰܥܬ݂ܺܝܕ݂ܳܐ ܗܘܳܬ݂ ܕ݁ܬ݂ܶܬ݂ܺܝܗܶܒ݂ ܠܟ݂ܽܘܢ .

ܘܰܒ݂ܨܰܘ ܕ݁ܒ݂ܰܐܝܢܳܐ ܙܰܒ݂ܢܳܐ ܡܚܰܘܝܳܐ ܘܡܰܣܗܕ݂ܳܐ ܪܽܘܚܶܗ
 ܕ݁ܰܡܫܺܝܚܳܐ ܕ݁ܥܳܡܪܳܐ ܒ݁ܗܽܘܢ ܆ ܕ݁ܰܥܬ݂ܺܝܕ݂ܺܝܢ ܚܰܫܰܘܗ̱ܝ̈ ܕ݁ܰܡܫܺܝܚܳܐ ܘܬ݂ܶܫܒ݁ܽܘܚܬ݁ܶܗ
 ܕ݁ܡܶܢ ܒ݁ܳܬ݂ܰܪܟ݁ܶܢ .

ܘܶܐܬ݂ܓ݁ܠܺܝ ܠܗܽܘܢ ܁ ܟ݁ܽܠ ܕ݁ܒ݂ܳܨܶܝܢ ܗ̱ܘܰܘ . ܡܶܛܽܠ ܕ݁ܠܰܘ
 ܠܢܰܦ݂ܫܗܽܘܢ ܒ݁ܳܥܶܝܢ ܗ̱ܘܰܘ ܆ ܐܶܠܳܐ ܠܰܢ ܕ݁ܺܝܠܰܢ ܡܶܬ݂ܢܰܒ݁ܶܝܢ ܗ̱ܘܰܘ ܆ ܐܰܝܠܶܝܢ ܕ݁ܗܳܫܳܐ
 ܐܶܬ݂ܓ݁ܠܺܝ ܠܟ݂ܽܘܢ ܇ ܒ݁ܝܰܕ݂ ܐܰܝܠܶܝܢ ܕ݁ܣܰܒ݁ܰܪܢܳܟ݂ܽܘܢ . ܒ݁ܪܽܘܚܳܐ ܕ݁ܩܽܘܕ݂ܫܳܐ
 ܕ݁ܶܐܫܬ݁ܰܕ݁ܰܪ ܡܶܢ ܫܡܰܝܳܐ . ܕ݁ܰܒ݂ܗܶܝܢ ܒ݁ܗܳܠܶܝܢ ܁ ܡܶܬ݂ܪܰܓ݂ܪܓ݂ܺܝܢ ܐܳܦ݂ ܡܰܠܰܐܟ݂ܶܐ̈ ܂
 ܕ݁ܰܢܕ݂ܰܝܩܽܘܢ .

ܡܶܛܽܠ ܗܳܢܳܐ ܚܙܽܘܩܘ ܚܰܨܶܐ̈ ܕ݁ܬ݂ܰܪܥܝܳܬ݂ܟ݂ܽܘܢ̈ ܆ ܘܶܐܬ݁ܬ݁ܥܺܝܪܘ
 ܓ݁ܡܺܝܪܳܐܝܺܬ݂ . ܘܣܰܒ݁ܰܪܘ ܥܰܠ ܚܰܕ݂ܽܘܬ݂ܳܐ ܕ݁ܳܐܬ݂ܝܳܐ ܠܟ݂ܽܘܢ ܇ ܒ݁ܓ݂ܶܠܝܳܢܶܗ ܕ݁ܡܳܪܰܢ
 ܝܶܫܽܘܥ ܡܫܺܝܚܳܐ ܇

ܐܰܝܟ݂ ܒ݁ܢܰܝܳܐ̈ ܡܶܫܬ݁ܰܡܥܳܢܶܐ̈ . ܘܠܳܐ ܬ݁ܶܫܬ݁ܰܘܬ݁ܦ݂ܽܘܢ ܬ݁ܽܘܒ݂
 ܠܰܪܓ݂ܺܝܓ݂ܳܬ݂ܟ݂ܽܘܢ̈ ܩܰܕ݂ܡܳܝܳܬ݂ܳܐ̈ ܇ ܐܰܝܠܶܝܢ ܕ݁ܪܳܓ݁ܺܝܢ ܗܘܰܝܬ݁ܽܘܢ ܕ݁ܠܳܐ
 ܒ݁ܺܝܕ݂ܰܥܬ݂ܳܐ .

ܐܶܠܳܐ ܗܘܰܘ ܩܰܕ݁ܺܝܫܺܝܢ ܒ݁ܟ݂ܽܠܗܽܘܢ ܗܽܘܦ݁ܳܟ݂ܰܝܟ݁ܽܘܢ̈ ܇ ܐܰܝܟ݂
 ܕ݁ܩܰܕ݁ܺܝܫ ܗܰܘ ܡܰܢ ܕ݁ܰܩܪܳܟ݂ܽܘܢ .

ܡܶܛܽܠ ܕ݁ܰܟ݂ܬ݂ܺܝܒ݂ ܆ ܕ݁ܰܗܘܰܝܬ݁ܽܘܢ ܩܰܕ݁ܺܝܫܺܝܢ ܐܰܝܟ݁ܰܢܳܐ ܕ݁ܳܐܦ݂
 ܐܶܢܳܐ ܩܰܕ݁ܺܝܫ ܐ̱ܢܳܐ .

ܘܶܐܢ ܗܽܘ ܕ݁ܰܐܒ݂ܳܐ ܩܳܪܶܝܢ ܐܢ̱ܬ݁ܽܘܢ ܇ ܗܰܘ ܕ݁ܠܰܝܬ݁ ܩܕ݂ܳܡܰܘܗ̱ܝ
 ܡܰܣܰܒ݂ ܒ݁ܰܐܦ݁ܶܐ̈ ܇ ܘܕ݂ܳܐܶܢ ܠܟ݂ܽܠܢܳܫ ܐܰܝܟ݂ ܥܒ݂ܳܕ݂ܰܘܗ̱ܝ̈ ܆ ܒ݁ܕ݂ܶܚܠܬ݂ܳܐ
 ܐܶܬ݁ܕ݁ܰܒ݁ܰܪܘ ܒ݁ܙܰܒ݂ܢܳܐ ܗܳܢܳܐ ܕ݁ܬ݂ܰܘܬ݁ܳܒ݂ܽܘܬ݂ܟ݂ܽܘܢ .

ܟ݁ܰܕ݂ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܠܳܐ ܒ݁ܟ݂ܶܣܦ݁ܳܐ ܕ݁ܒ݂ܳܠܶܐ ܘܠܳܐ
 ܒ݁ܕ݂ܰܗܒ݂ܳܐ ܇ ܐܶܬ݂ܦ݁ܪܶܩܬ݁ܽܘܢ ܡܶܢ ܥܒ݂ܳܕ݂ܰܝܟ݁ܽܘܢ̈ ܣܪܺܝܩܶܐ̈ ܇ ܗܳܢܽܘܢ ܕ݁ܩܰܒ݁ܶܠܬ݁ܽܘܢ
 ܡܶܢ ܐܰܒ݂ܳܗܰܝܟ݁ܽܘܢ̈ ܆

ܐܶܠܳܐ ܒ݁ܰܕ݂ܡܳܐ ܝܰܩܺܝܪܳܐ ܕ݁ܶܐܡܪܳܐ ܕ݁ܡܽܘܡܳܐ ܘܛܽܘܠܫܳܐ ܂ ܠܰܝܬ݁
 ܒ݁ܶܗ . ܕ݁ܺܐܝܬ݂ܰܘܗ̱ܝ ܡܫܺܝܚܳܐ .

ܗܰܘ ܕ݁ܰܡܩܰܕ݁ܰܡ ܗ̱ܘܳܐ ܦ݁ܪܺܝܫ ܠܗܳܕ݂ܶܐ ܇ ܡܶܢ ܩܕ݂ܳܡ ܬ݁ܰܪܡܝܳܬ݂ܶܗ̈
 ܕ݁ܥܳܠܡܳܐ ܆ ܘܶܐܬ݂ܓ݁ܠܺܝ ܒ݁ܰܐ̱ܚܪܳܝܬ݁ܗܽܘܢ ܕ݁ܙܰܒ݂ܢܶܐ̈ ܡܶܛܽܠܳܬ݂ܟ݂ܽܘܢ .

ܐܰܝܠܶܝܢ ܕ݁ܒ݂ܺܐܝܕ݂ܶܗ ܗܰܝܡܶܢܬ݁ܽܘܢ ܒ݁ܰܐܠܳܗܳܐ ܁ ܗܰܘ ܕ݁ܰܐܩܺܝܡܶܗ
 ܡܶܢ ܒ݁ܶܝܬ݂ ܡܺܝܬ݂ܶܐ̈ ܇ ܘܝܰܗ̱ܒ݂ ܠܶܗ ܫܽܘܒ݂ܚܳܐ ܆ ܕ݁ܗܰܝܡܳܢܽܘܬ݂ܟ݂ܽܘܢ ܘܣܰܒ݂ܪܟ݂ܽܘܢ
 ܢܶܗܘܶܐ ܥܰܠ ܐܰܠܳܗܳܐ ܀

ܟ݁ܰܕ݂ ܢܶܗܘܝܳܢ̈ ܩܰܕ݁ܺܝܫܳܢ̈ ܢܰܦ݂ܫܳܬ݂ܟ݂ܽܘܢ̈ ܒ݁ܡܶܫܬ݁ܰܡܥܳܢܽܘܬ݂ܶܗ
 ܕ݁ܰܫܪܳܪܳܐ ܇ ܘܢܶܗܘܝܳܢ̈ ܡܰܠܝܳܢ̈ ܚܽܘܒ݁ܳܐ ܕ݁ܠܳܐ ܡܰܣܰܒ݂ ܒ݁ܰܐܦ݁ܶܐ̈ ܆ ܕ݁ܡܶܢ ܠܶܒ݁ܳܐ
 ܕ݁ܰܟ݂ܝܳܐ ܘܰܓ݂ܡܺܝܪܳܐ ܇ ܬ݁ܶܗܘܽܘܢ ܡܰܚܒ݂ܺܝܢ ܚܰܕ݂ ܠܚܰܕ݂ .

ܐܰܝܟ݂ ܐ̱ܢܳܫܳܐ ܕ݁ܡܶܢ ܕ݁ܪܺܝܫ ܐܶܬ݂ܺܝܠܶܕ݁ܬ݁ܽܘܢ ܆ ܠܳܐ ܡܶܢ ܙܰܪܥܳܐ
 ܕ݁ܒ݂ܳܠܶܐ . ܐܶܠܳܐ ܡܶܢ ܐܰܝܢܳܐ ܕ݁ܠܳܐ ܒ݁ܳܠܶܐ . ܒ݁ܡܶܠܬ݂ܳܐ ܚܰܝܬ݂ܳܐ ܕ݁ܰܐܠܳܗܳܐ ܕ݁ܩܰܝܳܡܳܐ
 ܠܥܳܠܰܡ .

ܡܶܛܽܠ ܕ݁ܟ݂ܽܠ ܒ݁ܣܰܪ ܥܡܺܝܪܳܐ . ܘܟ݂ܽܠܳܗ ܝܳܐܝܽܘܬ݂ܶܗ ܐܰܝܟ݂
 ܥܽܘܦ݂ܝܳܐ ܕ݁ܚܰܩܠܳܐ . ܝܳܒ݂ܶܫ ܥܡܺܝܪܳܐ ܘܚܳܡܶܐ ܥܽܘܦ݂ܝܳܐ ܆

ܘܡܶܠܬ݂ܶܗ ܕ݁ܰܐܠܳܗܰܢ ܩܰܝܳܡܳܐ ܠܥܳܠܡܺܝܢ . ܘܗܳܕ݂ܶܐ ܗ̱ܝ ܡܶܠܬ݂ܳܐ
 ܗܳܝ ܕ݁ܶܐܣܬ݁ܰܒ݁ܰܪܬ݁ܽܘܢ ܀

ܐܰܢܺܝܚܘ ܗܳܟ݂ܺܝܠ ܡܶܢܟ݂ܽܘܢ ܟ݁ܽܠܳܗ ܒ݁ܺܝܫܽܘܬ݂ܳܐ . ܘܟ݂ܽܠܶܗ ܢܶܟ݂ܠܳܐ
 ܘܡܰܣܰܒ݂ ܒ݁ܰܐܦ݁ܶܐ̈ . ܘܰܚܣܳܡܳܐ . ܘܡܶܐܟ݂ܰܠ ܩܰܪܨܳܐ .

ܘܰܗܘܰܘ ܐܰܝܟ݂ ܝܰܠܽܘܕ݂ܶܐ̈ ܫܰܒ݂ܪܶܐ̈ . ܘܶܐܬ݂ܪܰܓ݂ܪܰܓ݂ܘ ܠܳܗ
 ܠܡܶܠܬ݂ܳܐ ܆ ܐܰܝܟ݂ ܕ݁ܰܠܚܰܠܒ݂ܳܐ ܢܰܩܕ݁ܳܐ ܘܪܽܘܚܳܢܳܐ ܇ ܕ݁ܒ݂ܳܗ ܬ݁ܶܬ݂ܪܰܒ݁ܽܘܢ ܠܚܰܝܶܐ̈
 .

ܐܶܢ ܛܥܶܡܬ݁ܽܘܢ ܘܰܚܙܰܝܬ݁ܽܘܢ ܕ݁ܛܳܒ݂ ܗ̱ܽܘ ܡܳܪܝܳܐ .

ܗܰܘ ܕ݁ܠܶܗ ܡܶܬ݂ܩܰܪܒ݂ܺܝܢ ܐܢ̱ܬ݁ܽܘܢ ܇ ܕ݁ܺܐܝܬ݂ܰܘܗ̱ܝ ܟ݁ܺܐܦ݂ܳܐ ܚܰܝܳܐ
 ܕ݁ܰܐܣܠܝܽܘܗ̱ܝ ܒ݁ܢܰܝ̈ ܐ̱ܢܳܫܳܐ ܆ ܘܰܓ݂ܒ݂ܶܐ ܘܰܡܝܰܩܰܪ ܠܘܳܬ݂ ܐܰܠܳܗܳܐ .

ܘܳܐܦ݂ ܐܰܢ̱ܬ݁ܽܘܢ ܐܰܝܟ݂ ܟ݁ܺܐܦ݂ܶܐ̈ ܚܰܝܳܬ݂ܳܐ̈ ܐܶܬ݂ܒ݁ܰܢܰܘ . ܘܰܗܘܰܘ
 ܗܰܝܟ݁ܠܶܐ̈ ܪܽܘܚܳܢܶܐ̈ ܘܟ݂ܳܗܢܶܐ̈ ܩܰܕ݁ܺܝܫܶܐ̈ ܆ ܠܡܰܣܳܩܽܘ ܕ݁ܶܒ݂ܚܶܐ̈ ܪܽܘܚܳܢܶܐ̈
 ܕ݁ܰܡܩܰܒ݁ܠܺܝܢ ܩܕ݂ܳܡ ܐܰܠܳܗܳܐ ܂ ܒ݁ܝܰܕ݂ ܝܶܫܽܘܥ ܡܫܺܝܚܳܐ ܀.܀.܀܀

ܐܰܡܺܝܪ ܗ̱ܽܘ ܓ݁ܶܝܪ ܒ݁ܰܟ݂ܬ݂ܳܒ݂ܳܐ ܆ ܕ݁ܗܳܐ ܣܳܐܶܡ ܐ̱ܢܳܐ ܒ݁ܨܶܗܝܽܘܢ
 ܆ ܟ݁ܺܐܦ݂ܳܐ ܒ݁ܚܺܝܪܬ݁ܳܐ ܘܝܰܩܺܝܪܬ݁ܳܐ ܒ݁ܪܺܝܫ ܙܳܘܺܝܬ݂ܳܐ . ܘܡܰܢ ܕ݁ܰܡܗܰܝܡܶܢ ܒ݁ܳܗ ܂ ܠܳܐ
 ܢܶܒ݂ܗܰܬ݂ .

ܠܟ݂ܽܘܢ ܗܳܟ݂ܺܝܠ ܐܶܬ݂ܺܝܗܶܒ݂ ܗܳܢܳܐ ܐܺܝܩܳܪܳܐ ܇ ܠܰܐܝܠܶܝܢ
 ܕ݁ܰܡܗܰܝܡܢܺܝܢ . ܠܗܳܢܽܘܢ ܕ݁ܶܝܢ ܕ݁ܠܳܐ ܡܶܬ݁ܛܦ݁ܺܝܣܺܝܢ ܆

ܟ݁ܺܐܦ݂ܳܐ ܗ̱ܘ ܕ݁ܬ݂ܽܘܩܰܠܬ݂ܳܐ ܘܰܐܒ݂ܢܳܐ ܕ݁ܟ݂ܶܫܠܳܐ . ܘܡܶܬ݁ܬ݁ܰܩܠܺܝܢ
 ܒ݁ܶܗ ܒ݁ܰܕ݂ܠܳܐ ܡܶܬ݁ܛܦ݁ܺܝܣܺܝܢ ܠܡܶܠܬ݂ܳܐ ܁ ܕ݁ܰܠܗܳܕ݂ܶܐ ܣܺܝܡܺܝܢ .

ܐܰܢ̱ܬ݁ܽܘܢ ܕ݁ܶܝܢ ܫܰܪܒ݁ܬ݂ܳܐ ܐܰܢ̱ܬ݁ܽܘܢ ܓ݁ܒ݂ܺܝܬ݂ܳܐ ܇ ܕ݁ܰܡܟ݂ܰܗܢܳܐ
 ܠܡܰܠܟ݁ܽܘܬ݂ܳܐ . ܥܰܡܳܐ ܩܰܕ݁ܺܝܫܳܐ . ܟ݁ܶܢܫܳܐ ܦ݁ܪܺܝܩܳܐ . ܬ݁ܣܰܒ݁ܪܽܘܢ ܬ݁ܶܫܒ݁ܚܳܬ݂ܶܗ̈
 ܕ݁ܗܰܘ ܕ݁ܰܩܪܳܟ݂ܽܘܢ ܡܶܢ ܚܶܫܽܘܟ݂ܳܐ ܠܢܽܘܗܪܶܗ ܡܝܰܬ݁ܪܳܐ .

ܐܰܝܠܶܝܢ ܕ݁ܡܶܢ ܩܕ݂ܺܝܡ ܠܳܐ ܚܫܺܝܒ݂ܺܝܢ ܗܘܰܝܬ݁ܽܘܢ ܥܰܡܳܐ ܆ ܗܳܫܳܐ
 ܕ݁ܶܝܢ ܥܰܡܳܐ ܕ݁ܰܐܠܳܗܳܐ . ܐܳܦ݂ܠܳܐ ܪܰܚܡܶܐ̈ ܐܺܝܬ݂ ܗ̱ܘܰܘ ܥܠܰܝܟ݁ܽܘܢ ܆ ܗܳܫܳܐ ܕ݁ܶܝܢ
 ܐܶܫܬ݁ܰܦ݁ܰܥܘ ܥܠܰܝܟ݁ܽܘܢ ܪܰܚܡܶܐ̈ ܀

ܚܰܒ݁ܺܝܒ݂ܰܝ̈ ܆ ܒ݁ܳܥܶܐ ܐ̱ܢܳܐ ܡܶܢܟ݂ܽܘܢ ܇ ܐܰܝܟ݂ ܥܳܪܨܶܐ̈ ܘܰܐܝܟ݂
 ܬ݁ܰܘܬ݁ܳܒ݂ܶܐ̈ ܆ ܐܶܬ݂ܦ݁ܰܪܰܩܘ ܡܶܢ ܟ݁ܽܠܗܶܝܢ ܪܓ݂ܺܝܓ݂ܳܬ݂ܶܗ̈ ܕ݁ܦ݂ܰܓ݂ܪܳܐ ܇ ܗܳܠܶܝܢ
 ܕ݁ܥܳܒ݂ܕ݁ܳܢ̈ ܩܪܳܒ݂ܳܐ ܠܽܘܩܒ݂ܰܠ ܢܰܦ݂ܫܳܐ .

ܘܢܶܗܘܽܘܢ ܫܰܦ݁ܺܝܪܺܝܢ ܗܽܘܦ݁ܳܟ݂ܰܝܟ݁ܽܘܢ̈ ܩܕ݂ܳܡ ܟ݁ܽܠܗܽܘܢ ܒ݁ܢܰܝ̈
 ܐ̱ܢܳܫܳܐ . ܐܰܝܠܶܝܢ ܕ݁ܰܡܡܰܠܠܺܝܢ ܥܠܰܝܟ݁ܽܘܢ ܡܶܠܶܐ̈ ܒ݁ܺܝܫܳܬ݂ܳܐ̈ ܆ ܢܶܚܙܽܘܢ
 ܥܒ݂ܳܕ݂ܰܝܟ݁ܽܘܢ̈ ܫܰܦ݁ܺܝܪܶܐ̈ ܆ ܘܰܢܫܰܒ݁ܚܽܘܢ ܠܰܐܠܳܗܳܐ ܒ݁ܝܰܘܡܳܐ ܕ݁ܒ݂ܽܘܚܪܳܢܳܐ .

ܘܰܗܘܰܝܬ݁ܽܘܢ ܡܶܫܬ݁ܰܥܒ݁ܕ݂ܺܝܢ ܠܟ݂ܽܠܗܽܘܢ ܒ݁ܢܰܝ̈ ܐ̱ܢܳܫܳܐ ܡܶܛܽܠ
 ܐܰܠܳܗܳܐ . ܠܡܰܠܟ݁ܶܐ̈ ܡܶܛܽܠ ܫܽܘܠܛܳܢܗܽܘܢ .

ܘܰܠܕ݂ܰܝܳܢܶܐ̈ ܡܶܛܽܠ ܕ݁ܡܶܢܶܗ ܡܶܫܬ݁ܰܕ݁ܪܺܝܢ ܠܰܬ݂ܒ݂ܰܥܬ݂ܳܐ
 ܕ݁ܡܰܣܟ݁ܠܳܢܶܐ̈ ܇ ܘܰܠܬ݂ܶܫܒ݁ܽܘܚܬ݁ܳܐ ܕ݁ܥܳܒ݂ܕ݁ܰܝ̈ ܛܳܒ݂ܳܬ݂ܳܐ̈ .

ܕ݁ܗܳܟ݂ܰܢܳܐ ܗ̱ܘ ܨܶܒ݂ܝܳܢܳܐ ܕ݁ܰܐܠܳܗܳܐ ܆ ܕ݁ܒ݂ܰܥܒ݂ܳܕ݂ܰܝܟ݁ܽܘܢ̈
 ܫܰܦ݁ܺܝܪܶܐ̈ ܬ݁ܶܣܟ݁ܪܽܘܢ ܦ݁ܽܘܡܳܐ ܕ݁ܣܰܟ݂ܠܶܐ̈ ܇ ܗܳܢܽܘܢ ܕ݁ܠܳܐ ܝܳܕ݂ܥܺܝܢ ܠܰܐܠܳܗܳܐ .

ܐܰܝܟ݂ ܒ݁ܢܰܝ̈ ܚܺܐܪܶܐ̈ . ܘܠܳܐ ܐܰܝܟ݂ ܐ̱ܢܳܫܳܐ ܕ݁ܰܥܒ݂ܺܝܕ݂ܳܐ ܠܗܽܘܢ
 ܚܺܐܪܽܘܬ݂ܗܽܘܢ ܬ݁ܰܚܦ݁ܺܝܬ݂ܳܐ ܠܒ݂ܺܝܫܽܘܬ݂ܗܽܘܢ . ܐܶܠܳܐ ܐܰܝܟ݂ ܥܰܒ݂ܕ݁ܰܘܗ̱ܝ̈ ܕ݁ܰܐܠܳܗܳܐ
 .

ܠܟ݂ܽܠܢܳܫ ܝܰܩܰܪܘ . ܠܰܐܚܰܝܟ݁ܽܘܢ̈ ܐܰܚܶܒ݂ܘ . ܘܡܶܢ ܐܰܠܳܗܳܐ ܕ݁ܚܰܠܘ
 . ܘܰܠܡܰܠܟ݁ܶܐ̈ ܝܰܩܰܪܘ .

ܘܰܐܝܠܶܝܢ ܥܰܒ݂ܕ݁ܶܐ̈ ܕ݁ܺܐܝܬ݂ ܒ݁ܟ݂ܽܘܢ ܆ ܐܶܫܬ݁ܰܥܒ݁ܰܕ݂ܘ
 ܠܡܳܪܰܝܟ݁ܽܘܢ̈ ܁ ܒ݁ܕ݂ܶܚܠܬ݂ܳܐ ܇ ܠܳܐ ܒ݁ܰܠܚܽܘܕ݂ ܠܛܳܒ݂ܶܐ̈ ܘܰܠܡܰܟ݁ܺܝܟ݂ܶܐ̈ . ܐܶܠܳܐ ܐܳܦ݂
 ܠܰܩܫܰܝܳܐ̈ ܘܰܠܥܰܣܩܶܐ̈ .

ܠܗܳܠܶܝܢ ܓ݁ܶܝܪ ܐܺܝܬ݂ ܠܗܽܘܢ ܛܰܝܒ݁ܽܘܬ݂ܳܐ ܩܕ݂ܳܡ ܐܰܠܳܗܳܐ ܆
 ܠܰܐܝܠܶܝܢ ܕ݁ܡܶܛܽܠ ܬ݁ܺܐܪܬ݁ܳܐ ܫܰܦ݁ܺܝܪܬ݁ܳܐ ܡܣܰܝܒ݁ܪܺܝܢ ܥܳܩܳܬ݂ܳܐ̈ ܁ ܕ݁ܳܐܬ݂ܝܳܢ̈
 ܥܠܰܝܗܽܘܢ ܒ݁ܥܰܘܠܳܐ .

ܐܰܝܠܶܝܢ ܕ݁ܶܝܢ ܕ݁ܡܶܛܽܠ ܣܰܟ݂ܠܘܳܬ݂ܗܽܘܢ̈ ܡܣܰܝܒ݁ܪܺܝܢ ܐܽܘܠܨܳܢܶܐ̈ ܆
 ܐܰܝܕ݂ܳܐ ܬ݁ܶܫܒ݁ܽܘܚܬ݁ܳܐ ܗܳܘܝܳܐ ܠܗܽܘܢ . ܐܶܠܳܐ ܡܳܐ ܕ݁ܥܳܒ݂ܕ݁ܺܝܢ ܐܢ̱ܬ݁ܽܘܢ ܕ݁ܫܰܦ݁ܺܝܪ
 ܘܳܠܨܺܝܢ ܠܟ݂ܽܘܢ ܘܰܡܣܰܝܒ݁ܪܺܝܢ ܐܢ̱ܬ݁ܽܘܢ ܆ ܗܳܝܕ݁ܶܝܢ ܝܳܪܒ݁ܳܐ ܬ݁ܶܫܒ݁ܽܘܚܬ݁ܟ݂ܽܘܢ ܠܘܳܬ݂
 ܐܰܠܳܗܳܐ .

ܠܗܳܕ݂ܶܐ ܓ݁ܶܝܪ ܐܶܬ݂ܩܪܺܝܬ݁ܽܘܢ ܇ ܕ݁ܳܐܦ݂ ܡܫܺܝܚܳܐ ܡܺܝܬ݂ ܚܠܳܦ݂ܰܝܢ
 . ܘܰܫܒ݂ܰܩ ܠܰܢ ܗܳܢܳܐ ܛܽܘܦ݂ܣܳܐ ܆ ܕ݁ܰܐܢ̱ܬ݁ܽܘܢ ܒ݁ܥܶܩܒ݂ܳܬ݂ܶܗ̈ ܬ݁ܗܰܠܟ݂ܽܘܢ .

ܗܰܘ ܕ݁ܠܳܐ ܥܒ݂ܰܕ݂ ܚܛܺܝܬ݂ܳܐ ܇ ܐܳܦ݂ܠܳܐ ܢܶܟ݂ܠܳܐ ܐܶܫܬ݁ܟ݂ܰܚ
 ܒ݁ܦ݂ܽܘܡܶܗ .

ܗܰܘ ܕ݁ܡܶܨܛܰܚܶܐ ܗ̱ܘܳܐ ܘܠܳܐ ܡܨܰܚܶܐ . ܘܚܳܐܶܫ ܗ̱ܘܳܐ ܘܠܳܐ
 ܡܶܬ݂ܠܰܚܰܡ . ܐܶܠܳܐ ܡܰܫܠܶܡ ܗ̱ܘܳܐ ܕ݁ܺܝܢܶܗ ܠܕ݂ܰܝܳܢܳܐ ܕ݁ܟ݂ܺܐܢܽܘܬ݂ܳܐ .

ܘܰܫܩܰܠ ܚܛܳܗܰܝܢ̈ ܟ݁ܽܠܗܽܘܢ ܆ ܘܰܐܣܶܩ ܐܶܢܽܘܢ ܒ݁ܦ݂ܰܓ݂ܪܶܗ
 ܠܰܨܠܺܝܒ݂ܳܐ ܇ ܕ݁ܟ݂ܰܕ݂ ܡܺܝܬ݂ܺܝܢܰܢ ܠܰܚܛܺܝܬ݂ܳܐ ܆ ܒ݁ܙܰܕ݁ܺܝܩܽܘܬ݂ܳܐ ܕ݁ܺܝܠܶܗ ܢܺܚܶܐ .
 ܒ݁ܫܽܘܡܳܬ݂ܶܗ̈ ܓ݁ܶܝܪ ܐܶܬ݂ܰܐܣܺܝܬ݁ܽܘܢ .

ܕ݁ܛܳܥܶܝܢ ܗܘܰܝܬ݁ܽܘܢ ܐܰܝܟ݂ ܥܶܪܒ݁ܶܐ̈ ܆ ܘܶܐܬ݂ܦ݁ܢܺܝܬ݁ܽܘܢ ܗܳܫܳܐ
 ܠܘܳܬ݂ ܪܳܥܝܳܐ ܘܣܳܥܽܘܪܳܐ ܕ݁ܢܰܦ݂ܫܳܬ݂ܟ݂ܽܘܢ̈ ܀

ܗܳܟ݂ܰܢܳܐ ܐܳܦ݂ ܐܰܢ̱ܬ݁ܶܝܢ ܢܶܫܶܐ̈ ܆ ܐܶܫܬ݁ܰܥܒ݁ܰܕ݂ܶܝܢ̈
 ܠܒ݂ܰܥܠܰܝܟ݁ܶܝܢ̈ ܆ ܕ݁ܰܐܝܠܶܝܢ ܕ݁ܠܳܐ ܡܶܬ݁ܛܦ݁ܺܝܣܺܝܢ ܠܡܶܠܬ݂ܳܐ ܆ ܒ݁ܕ݂ܽܘܒ݁ܳܪܰܝܟ݁ܶܝܢ̈
 ܫܰܦ݁ܺܝܪܶܐ̈ ܁ ܕ݁ܠܳܐ ܥܰܡܠܳܐ ܂ ܬ݁ܶܩܢܝܳܢ̈ ܐܶܢܽܘܢ ܇

ܟ݁ܰܕ݂ ܚܳܙܶܝܢ ܕ݁ܰܒ݂ܕ݂ܶܚܠܬ݂ܳܐ ܘܰܒ݂ܢܰܟ݂ܦ݁ܽܘܬ݂ܳܐ ܡܶܬ݁ܕ݁ܰܒ݁ܪܳܢ̈
 ܐܢ̱ܬ݁ܶܝܢ .

ܘܠܳܐ ܬ݁ܶܨܛܰܒ݁ܬ݂ܳܢ̈ ܁ ܒ݁ܨܶܒ݂ܬ݁ܶܐ̈ ܒ݁ܰܪܳܝܶܐ̈ ܕ݁ܰܓ݂ܕ݂ܽܘܠܶܐ̈
 ܕ݁ܣܰܥܪܰܝܟ݁ܶܝܢ̈ . ܐܰܘ ܕ݁ܚܶܫܠܳܬ݂ܳܐ̈ ܕ݁ܕ݂ܰܗܒ݂ܳܐ . ܐܰܘ ܕ݁ܰܠܒ݂ܽܘܫܶܐ̈ ܡܝܰܬ݁ܪܶܐ̈ .

ܐܶܠܳܐ ܐܶܨܛܰܒ݁ܰܬ݂ܶܝܢ̈ ܒ݁ܒ݂ܰܪܢܳܫܳܐ ܟ݁ܰܣܝܳܐ ܕ݁ܠܶܒ݁ܳܐ ܆ ܒ݁ܪܽܘܚܳܐ
 ܡܰܟ݁ܺܝܟ݂ܬ݁ܳܐ ܕ݁ܠܳܐ ܡܶܬ݂ܚܰܒ݁ܠܳܐ ܇ ܨܶܒ݂ܬ݁ܳܐ ܕ݁ܰܡܝܰܬ݁ܰܪ ܩܕ݂ܳܡ ܐܰܠܳܗܳܐ .

ܗܳܟ݂ܰܢܳܐ ܓ݁ܶܝܪ ܐܳܦ݂ ܡܶܢ ܩܕ݂ܺܝܡ ܢܶܫܶܐ̈ ܩܰܕ݁ܺܝܫܳܬ݂ܳܐ̈ ܐܰܝܠܶܝܢ
 ܕ݁ܰܡܣܰܒ݁ܪܳܢ̈ ܗ̱ܘܰܝ̈ ܒ݁ܰܐܠܳܗܳܐ ܆ ܡܨܰܒ݁ܬ݂ܳܢ̈ ܗ̱ܘܰܝ̈ ܢܰܦ݂ܫܳܬ݂ܗܶܝܢ̈ ܘܡܶܫܬ݁ܰܥܒ݁ܕ݂ܳܢ̈
 ܗ̱ܘܰܝ̈ ܠܒ݂ܰܥܠܰܝܗܶܝܢ̈ .

ܐܰܝܟ݁ܰܢܳܐ ܕ݁ܣܰܪܳܐ ܡܶܫܬ݁ܰܥܒ݁ܕ݂ܳܐ ܗ̱ܘܳܬ݂ ܠܰܐܒ݂ܪܳܗܳܡ ܘܩܳܪܝܳܐ
 ܗ̱ܘܳܬ݂ ܠܶܗ ܡܳܪܝ . ܗܳܝ ܕ݁ܗܳܘܝܳܢ̈ ܐܢ̱ܬ݁ܶܝܢ ܠܳܗ ܒ݁ܢܳܬ݂ܳܐ̈ ܒ݁ܰܥܒ݂ܳܕ݂ܶܐ̈ ܛܳܒ݂ܶܐ̈ ܇
 ܟ݁ܰܕ݂ ܠܳܐ ܡܶܬ݁ܬ݁ܙܺܝܥܳܢ̈ ܐܢ̱ܬ݁ܶܝܢ ܡܶܢ ܟ݁ܽܠ ܕ݁ܶܚܠܳܐ .

ܘܰܐܢ̱ܬ݁ܽܘܢ ܓ݁ܰܒ݂ܪܶܐ̈ ܆ ܗܳܟ݂ܰܢܳܐ ܥܡܰܪܘ ܥܰܡ ܢܶܫܰܝܟ݁ܽܘܢ̈
 ܒ݁ܺܝܕ݂ܰܥܬ݂ܳܐ . ܘܰܐܝܟ݂ ܕ݁ܰܠܡܳܐܢܶܐ̈ ܡܚܺܝܠܶܐ̈ ܆ ܒ݁ܺܐܝܩܳܪܳܐ ܐܰܚܽܘܕ݂ܘ ܐܶܢܶܝܢ̈ ܇ ܡܶܛܽܠ
 ܕ݁ܳܐܦ݂ ܗܳܢܶܝܢ̈ ܥܰܡܟ݂ܽܘܢ ܝܳܪܬ݁ܳܢ̈ ܡܰܘܗܰܒ݂ܬ݁ܳܐ ܕ݁ܚܰܝܶܐ̈ ܕ݁ܰܠܥܳܠܰܡ ܇ ܕ݁ܠܳܐ ܬ݁ܶܗܘܽܘܢ
 ܡܶܬ݁ܬ݁ܰܩܠܺܝܢ ܒ݁ܰܨܠܰܘܳܬ݂ܟ݂ܽܘܢ̈ .

ܫܽܘܠܳܡܳܐ ܕ݁ܶܝܢ ܆ ܕ݁ܬ݂ܶܗܘܽܘܢ ܟ݁ܽܠܟ݂ܽܘܢ ܒ݁ܰܐܘܝܽܘܬ݂ܳܐ .
 ܘܰܗܘܰܝܬ݁ܽܘܢ ܚܳܫܺܝܢ ܥܰܡ ܐܰܝܠܶܝܢ ܕ݁ܚܳܫܺܝܢ . ܘܪܳܚܡܺܝܢ ܚܰܕ݂ ܠܚܰܕ݂ . ܘܰܗܘܰܝܬ݁ܽܘܢ
 ܪܰܚܡܬ݂ܳܢܺܝܢ ܘܡܰܟ݁ܺܝܟ݂ܺܝܢ .

ܘܰܠܐ̱ܢܳܫ ܒ݁ܺܝܫܬ݁ܳܐ ܚܠܳܦ݂ ܒ݁ܺܝܫܬ݁ܳܐ ܠܳܐ ܬ݁ܶܦ݂ܪܥܽܘܢ . ܘܳܐܦ݂ܠܳܐ
 ܨܽܘܚܺܝܬ݂ܳܐ ܚܠܳܦ݂ ܨܽܘܚܺܝܬ݂ܳܐ . ܐܶܠܳܐ ܕ݁ܰܠܩܽܘܒ݂ܠܳܐ ܕ݁ܗܳܠܶܝܢ ܆ ܗܘܰܝܬ݁ܽܘܢ ܡܒ݂ܰܪܟ݂ܺܝܢ
 . ܠܗܳܕ݂ܶܐ ܓ݁ܶܝܪ ܐܶܬ݂ܩܪܺܝܬ݁ܽܘܢ ܆ ܕ݁ܒ݂ܽܘܪܟ݁ܬ݂ܳܐ ܬ݁ܺܐܪܬ݁ܽܘܢ .

ܡܰܢ ܕ݁ܨܳܒ݂ܶܐ ܗܳܟ݂ܺܝܠ ܚܰܝܶܐ̈ ܇ ܘܪܳܚܶܡ ܝܰܘܡܳܬ݂ܳܐ̈ ܛܳܒ݂ܶܐ̈
 ܠܡܶܚܙܳܐ ܆ ܢܶܛܰܪ ܠܶܫܳܢܶܗ ܡܶܢ ܒ݁ܺܝܫܬ݁ܳܐ ܆ ܘܣܶܦ݂ܘܳܬ݂ܶܗ̈ ܠܳܐ ܢܡܰܠܠܳܢ̈ ܢܶܟ݂ܠܳܐ .

ܢܶܥܒ݁ܰܪ ܡܶܢ ܒ݁ܺܝܫܬ݁ܳܐ ܘܢܶܥܒ݁ܶܕ݂ ܛܳܒ݂ܬ݂ܳܐ . ܘܢܶܒ݂ܥܶܐ ܫܠܳܡܳܐ
 ܘܢܶܪܗܰܛ ܒ݁ܳܬ݂ܪܶܗ .

ܡܶܛܽܠ ܕ݁ܥܰܝܢܰܘܗ̱ܝ̈ ܕ݁ܡܳܪܝܳܐ ܥܰܠ ܙܰܕ݁ܺܝܩܶܐ̈ ܆ ܘܶܐܕ݂ܢܰܘܗ̱ܝ̈
 ܠܡܶܫܡܰܥ ܐܶܢܽܘܢ . ܘܰܐܦ݁ܰܘܗ̱ܝ̈ ܕ݁ܡܳܪܝܳܐ ܥܰܠ ܒ݁ܺܝܫܶܐ̈ .

ܘܡܰܢܽܘ ܕ݁ܢܶܥܒ݁ܶܕ݂ ܠܟ݂ܽܘܢ ܒ݁ܺܝܫܬ݁ܳܐ ܇ ܐܶܢ ܬ݁ܶܗܘܽܘܢ ܛܰܢܳܢܶܐ̈
 ܕ݁ܛܳܒ݂ܳܬ݂ܳܐ̈ .

ܘܶܐܢ ܗܽܘ ܕ݁ܬ݂ܶܚܫܽܘܢ ܥܰܠ ܐܰܦ݁ܰܝ̈ ܟ݁ܺܐܢܽܘܬ݂ܳܐ ܆ ܛܽܘܒ݂ܰܝܟ݁ܽܘܢ .
 ܘܠܳܐ ܬ݁ܶܕ݂ܚܠܽܘܢ ܡܶܢ ܐܰܝܠܶܝܢ ܕ݁ܰܡܕ݂ܰܚܠܺܝܢ ܠܟ݂ܽܘܢ . ܘܠܳܐ ܬ݁ܶܫܬ݁ܰܓ݂ܫܽܘܢ .

ܐܶܠܳܐ ܩܰܕ݁ܶܫܘ ܒ݁ܠܶܒ݁ܰܘܳܬ݂ܟ݂ܽܘܢ̈ ܠܡܳܪܝܳܐ ܡܫܺܝܚܳܐ .
 ܘܰܗܘܰܝܬ݁ܽܘܢ ܡܛܰܝܒ݂ܺܝܢ ܠܡܰܦ݁ܰܩ ܒ݁ܪܽܘܚܳܐ ܆ ܠܟ݂ܽܠ ܕ݁ܬ݂ܳܒ݂ܰܥ ܠܟ݂ܽܘܢ ܡܶܠܬ݂ܳܐ ܥܰܠ
 ܣܰܒ݂ܪܳܐ ܕ݁ܗܰܝܡܳܢܽܘܬ݂ܟ݂ܽܘܢ ܁ ܒ݁ܡܰܟ݁ܺܝܟ݂ܽܘܬ݂ܳܐ ܘܰܒ݂ܕ݂ܶܚܠܬ݂ܳܐ ܇

ܟ݁ܰܕ݂ ܐܺܝܬ݂ ܠܟ݂ܽܘܢ ܬ݁ܺܐܪܬ݁ܳܐ ܛܳܒ݂ܬ݂ܳܐ ܆ ܐܰܝܟ݁ܰܢܳܐ ܕ݁ܗܳܢܽܘܢ
 ܕ݁ܰܡܡܰܠܠܺܝܢ ܥܠܰܝܟ݁ܽܘܢ ܐܰܝܟ݂ ܕ݁ܥܰܠ ܐ̱ܢܳܫܳܐ ܒ݁ܺܝܫܶܐ̈ ܇ ܢܶܒ݂ܗܬ݂ܽܘܢ ܐܰܝܟ݂ ܐ̱ܢܳܫܳܐ
 ܕ݁ܛܳܠܡܺܝܢ ܠܕ݂ܽܘܒ݁ܳܪܰܝܟ݁ܽܘܢ̈ ܫܰܦ݁ܺܝܪܶܐ̈ ܕ݁ܒ݂ܰܡܫܺܝܚܳܐ .

ܥܳܕ݂ܪܳܐ ܗ̱ܝ ܠܟ݂ܽܘܢ ܓ݁ܶܝܪ ܁ ܕ݁ܟ݂ܰܕ݂ ܥܳܒ݂ܕ݁ܺܝܢ ܐܢ̱ܬ݁ܽܘܢ
 ܥܒ݂ܳܕ݂ܶܐ̈ ܛܳܒ݂ܶܐ̈ ܆ ܬ݁ܶܣܒ݁ܠܽܘܢ ܒ݁ܺܝܫܳܬ݂ܳܐ̈ ܇ ܐܶܢ ܗܳܟ݂ܰܢܳܐ ܗ̱ܘ ܨܶܒ݂ܝܳܢܳܐ
 ܕ݁ܰܐܠܳܗܳܐ ܇ ܘܠܳܐ ܟ݁ܰܕ݂ ܥܳܒ݂ܕ݁ܺܝܢ ܐܢ̱ܬ݁ܽܘܢ ܒ݁ܺܝܫܳܬ݂ܳܐ̈ .

ܡܶܛܽܠ ܕ݁ܳܐܦ݂ ܡܫܺܝܚܳܐ ܚܕ݂ܳܐ ܙܒ݂ܰܢ ܡܺܝܬ݂ ܚܠܳܦ݂ ܚܛܳܗܰܝܢ̈ ܇
 ܙܰܕ݁ܺܝܩܳܐ ܚܠܳܦ݂ ܚܰܛܳܝܶܐ̈ ܆ ܕ݁ܰܢܩܰܪܶܒ݂ܟ݂ܽܘܢ ܠܰܐܠܳܗܳܐ . ܘܡܺܝܬ݂ ܒ݁ܰܦ݂ܓ݂ܰܪ ܘܰܚܝܳܐ
 ܒ݁ܪܽܘܚ .

ܘܰܐܟ݂ܪܶܙ ܠܢܰܦ݂ܫܳܬ݂ܳܐ̈ ܐܰܝܠܶܝܢ ܕ݁ܰܐܚܺܝܕ݂ܳܢ̈ ܗ̱ܘܰܝ̈ ܒ݁ܰܫܝܽܘܠ
 .

ܗܳܠܶܝܢ ܕ݁ܡܶܢ ܩܕ݂ܺܝܡ ܠܳܐ ܐܶܬ݁ܛܦ݁ܺܝܣ ܗ̱ܘܰܝ̈ ܒ݁ܝܰܘܡܳܬ݂ܶܗ̈
 ܕ݁ܢܽܘܚ ܆ ܟ݁ܰܕ݂ ܡܰܓ݁ܪܰܬ݂ ܪܽܘܚܶܗ ܕ݁ܰܐܠܳܗܳܐ ܦ݁ܶܩܕ݁ܰܬ݂ ܕ݁ܬ݂ܶܗܘܶܐ ܩܺܒ݂ܽܘܬ݂ܳܐ ܁ ܥܰܠ
 ܣܰܒ݂ܪܳܐ ܕ݁ܰܬ݂ܝܳܒ݂ܽܘܬ݂ܗܽܘܢ ܇ ܘܰܬ݂ܡܳܢܶܐ ܒ݁ܰܠܚܽܘܕ݂ ܢܰܦ݂ܫܳܢ̈ ܥܰܠܶܝܢ̈ ܠܳܗ ܘܰܚܝܰܝ̈
 ܒ݁ܡܰܝܳܐ̈ .

ܕ݁ܳܐܦ݂ ܐܰܢ̱ܬ݁ܽܘܢ ܒ݁ܶܗ ܒ݁ܗܰܘ ܛܽܘܦ݂ܣܳܐ ܚܳܝܶܝܢ ܐܢ̱ܬ݁ܽܘܢ
 ܒ݁ܡܰܥܡܽܘܕ݂ܺܝܬ݂ܳܐ ܆ ܠܰܘ ܟ݁ܰܕ݂ ܦ݁ܰܓ݂ܪܳܐ ܡܫܺܝܓ݂ܺܝܢ ܐܢ̱ܬ݁ܽܘܢ ܡܶܢ ܨܳܐܬ݂ܳܐ ܇ ܐܶܠܳܐ
 ܟ݁ܰܕ݂ ܡܰܘܕ݁ܶܝܢ ܐܢ̱ܬ݁ܽܘܢ ܒ݁ܰܐܠܳܗܳܐ ܒ݁ܬ݂ܺܐܪܬ݁ܳܐ ܕ݁ܟ݂ܺܝܬ݂ܳܐ . ܘܒ݂ܰܩܝܳܡܬ݁ܶܗ ܕ݁ܝܶܫܽܘܥ
 ܡܫܺܝܚܳܐ .

ܗܰܘ ܕ݁ܶܐܬ݂ܥܰܠܺܝ ܠܰܫܡܰܝܳܐ . ܘܺܐܝܬ݂ܰܘܗ̱ܝ ܥܰܠ ܝܰܡܺܝܢܳܐ
 ܕ݁ܰܐܠܳܗܳܐ . ܘܶܐܫܬ݁ܰܥܒ݁ܰܕ݂ܘ ܠܶܗ ܡܰܠܰܐܟ݂ܶܐ̈ ܘܫܰܠܺܝܛܳܢܶܐ̈ ܘܚܰܝܠܰܘܳܬ݂ܳܐ̈ ܀.܀.܀܀

ܐܶܢ ܡܫܺܝܚܳܐ ܗܳܟ݂ܺܝܠ ܚܰܫ ܚܠܳܦ݂ܰܝܟ݁ܽܘܢ ܒ݁ܰܒ݂ܣܰܪ ܆ ܘܳܐܦ݂
 ܐܰܢ̱ܬ݁ܽܘܢ ܒ݁ܶܗ ܒ݁ܗܳܢܳܐ ܪܶܥܝܳܢܳܐ ܐܶܙܕ݁ܰܝܰܢܘ . ܟ݁ܽܠܡܰܢ ܕ݁ܡܳܐܶܬ݂ ܓ݁ܶܝܪ ܒ݁ܦ݂ܰܓ݂ܪܶܗ ܆
 ܫܠܺܝ ܠܶܗ ܡܶܢ ܟ݁ܽܠܗܽܘܢ ܚܛܳܗܶܐ̈ ܆

ܕ݁ܠܳܐ ܡܶܟ݁ܺܝܠ ܠܰܪܓ݂ܺܝܓ݂ܳܬ݂ܳܐ̈ ܕ݁ܰܒ݂ܢܰܝܢܳܫܳܐ̈ ܢܺܚܶܐ ܇ ܟ݁ܡܳܐ
 ܙܰܒ݂ܢܳܐ ܕ݁ܺܐܝܬ݂ܰܘܗ̱ܝ ܒ݁ܦ݂ܰܓ݂ܪܳܐ ܇ ܐܶܠܳܐ ܠܨܶܒ݂ܝܳܢܳܐ ܕ݁ܰܐܠܳܗܳܐ .

ܣܳܦ݂ܶܩ ܓ݁ܶܝܪ ܙܰܒ݂ܢܳܐ ܗܰܘ ܕ݁ܰܥܒ݂ܰܪ ܆ ܕ݁ܰܦ݂ܠܰܚܬ݁ܽܘܢ ܒ݁ܶܗ
 ܨܶܒ݂ܝܳܢܳܐ ܕ݁ܚܰܢܦ݂ܶܐ̈ ܇ ܒ݁ܳܐܣܽܘܛܽܘܬ݂ܳܐ . ܘܰܒ݂ܪܰܘܳܝܽܘܬ݂ܳܐ . ܘܰܒ݂ܨܰܚܢܽܘܬ݂ܳܐ .
 ܘܒ݂ܰܙܡܳܪܳܐ . ܘܰܒ݂ܦ݂ܽܘܠܚܳܢܳܐ ܕ݁ܫܺܐܕ݂ܶܐ̈ .

ܘܗܳܐ ܗܳܫܳܐ ܡܶܬ݁ܕ݁ܰܡܪܺܝܢ ܘܰܡܓ݂ܰܕ݁ܦ݂ܺܝܢ ܥܠܰܝܟ݁ܽܘܢ ܇ ܒ݁ܰܕ݂ܠܳܐ
 ܡܶܫܬ݁ܰܪܚܺܝܬ݁ܽܘܢ ܥܰܡܗܽܘܢ ܒ݁ܗܳܝ ܐܳܣܽܘܛܽܘܬ݂ܳܐ ܩܰܕ݂ܡܳܝܬ݁ܳܐ .

ܗܳܢܽܘܢ ܕ݁ܝܳܗܒ݁ܺܝܢ ܦ݁ܶܬ݂ܓ݂ܳܡܳܐ ܠܰܐܠܳܗܳܐ ܇ ܗܰܘ ܕ݁ܰܥܬ݂ܺܝܕ݂
 ܠܰܡܕ݂ܳܢ ܡܺܝܬ݂ܶܐ̈ ܘܚܰܝܶܐ̈ .

ܡܶܛܽܠ ܗܳܢܳܐ ܓ݁ܶܝܪ ܐܶܣܬ݁ܰܒ݁ܰܪ ܐܳܦ݂ ܠܡܺܝܬ݂ܶܐ̈ ܆ ܕ݁ܢܶܬ݁ܕ݂ܺܝܢܽܘܢ
 ܐܰܝܟ݂ ܒ݁ܢܰܝܢܳܫܳܐ̈ ܒ݁ܰܒ݂ܣܰܪ ܇ ܘܢܺܚܽܘܢ ܒ݁ܰܐܠܳܗܳܐ ܒ݁ܪܽܘܚ .

ܡܰܛܝܰܬ݂ ܠܳܗ ܕ݁ܶܝܢ ܚܰܪܬ݂ܳܐ ܕ݁ܟ݂ܽܠ . ܡܶܛܽܠ ܗܳܢܳܐ ܐܶܬ݂ܢܰܟ݁ܰܦ݂ܘ
 ܘܶܐܬ݁ܬ݁ܥܺܝܪܘ ܠܰܨܠܽܘܬ݂ܳܐ .

ܘܰܩܕ݂ܳܡ ܟ݁ܽܠ ܡܶܕ݁ܶܡ ܆ ܚܽܘܒ݁ܳܐ ܚܰܪܺܝܦ݂ܳܐ ܠܘܳܬ݂ ܚܕ݂ܳܕ݂ܶܐ̈
 ܢܶܗܘܶܐ ܠܟ݂ܽܘܢ . ܚܽܘܒ݁ܳܐ ܓ݁ܶܝܪ ܡܚܰܦ݁ܶܐ ܣܽܘܓ݂ܳܐܐ ܕ݁ܰܚܛܳܗܶܐ̈ .

ܘܰܗܘܰܝܬ݁ܽܘܢ ܪܳܚܡܺܝܢ ܐܰܟ݂ܣܢܳܝܶܐ̈ ܕ݁ܠܳܐ ܪܶܛܢܳܐ .

ܘܟ݂ܽܠܢܳܫ ܡܶܢܟ݂ܽܘܢ ܡܰܘܗܰܒ݂ܬ݁ܳܐ ܕ݁ܩܰܒ݁ܶܠ ܡܶܢ ܐܰܠܳܗܳܐ ܆ ܢܫܰܡܶܫ
 ܒ݁ܳܗ ܠܚܰܒ݂ܪܰܘܗ̱ܝ̈ ܇ ܐܰܝܟ݂ ܪܰܒ݁ܰܝ̈ ܒ݁ܳܬ݁ܶܐ̈ ܛܳܒ݂ܶܐ̈ ܕ݁ܛܰܝܒ݁ܽܘܬ݂ܳܐ ܡܦ݂ܰܪܰܫܬ݁ܳܐ
 ܕ݁ܰܐܠܳܗܳܐ .

ܟ݁ܽܠܡܰܢ ܕ݁ܰܡܡܰܠܶܠ ܆ ܐܰܝܟ݂ ܡܶܠܬ݂ܳܐ ܕ݁ܰܐܠܳܗܳܐ ܂ ܢܡܰܠܶܠ .
 ܘܟ݂ܽܠܡܰܢ ܕ݁ܰܡܫܰܡܶܫ ܆ ܐܰܝܟ݂ ܕ݁ܡܶܢ ܚܰܝܠܳܐ ܗܰܘ ܕ݁ܰܐܠܳܗܳܐ ܝܳܗܶܒ݂ ܠܶܗ ܆ ܕ݁ܰܒ݂ܟ݂ܽܠ
 ܕ݁ܥܳܒ݂ܕ݁ܺܝܢ ܐܢ̱ܬ݁ܽܘܢ ܆ ܢܶܫܬ݁ܰܒ݁ܰܚ ܐܰܠܳܗܳܐ ܒ݁ܝܰܕ݂ ܝܶܫܽܘܥ ܡܫܺܝܚܳܐ . ܗܰܘ ܕ݁ܕ݂ܺܝܠܶܗ
 ܗ̱ܺܝ ܬ݁ܶܫܒ݁ܽܘܚܬ݁ܳܐ ܘܺܐܝܩܳܪܳܐ ܠܥܳܠܰܡ ܥܳܠܡܺܝܢ ܂ ܐܰܡܺܝܢ ܀

ܚܰܒ݁ܺܝܒ݂ܰܝ̈ ܆ ܠܳܐ ܬ݁ܶܬ݁ܕ݁ܰܡܪܽܘܢ ܒ݁ܢܶܣܝܽܘܢܶܐ̈ ܕ݁ܗܳܘܶܝܢ ܠܟ݂ܽܘܢ
 ܇ ܐܰܝܟ݂ ܕ݁ܡܶܕ݁ܶܡ ܢܽܘܟ݂ܪܳܝ ܓ݁ܳܕ݂ܶܫ ܠܟ݂ܽܘܢ . ܡܶܛܽܠ ܕ݁ܰܠܒ݂ܽܘܚܪܳܢܟ݂ܽܘܢ ܗ̱ܽܘ ܗܳܘܶܝܢ
 .

ܐܶܠܳܐ ܚܕ݂ܰܘ ܕ݁ܡܶܫܬ݁ܰܘܬ݁ܦ݂ܺܝܢ ܐܢ̱ܬ݁ܽܘܢ ܠܚܰܫܰܘܗ̱ܝ̈ ܕ݁ܰܡܫܺܝܚܳܐ
 . ܕ݁ܗܳܟ݂ܰܢܳܐ ܐܳܦ݂ ܒ݁ܓ݂ܶܠܝܳܢܳܐ ܕ݁ܬ݂ܶܫܒ݁ܽܘܚܬ݁ܶܗ ܬ݁ܶܚܕ݁ܽܘܢ ܘܬ݂ܶܪܘܙܽܘܢ .

ܘܶܐܢ ܡܶܬ݂ܚܰܣܕ݂ܺܝܢ ܐܢ̱ܬ݁ܽܘܢ ܥܰܠ ܐܰܦ݁ܰܝ̈ ܫܡܶܗ ܕ݁ܰܡܫܺܝܚܳܐ ܆
 ܛܽܘܒ݂ܰܝܟ݁ܽܘܢ . ܕ݁ܪܽܘܚܳܐ ܡܫܰܒ݁ܰܚܬ݁ܳܐ ܕ݁ܰܐܠܳܗܳܐ ܡܶܬ݁ܬ݁ܢܺܝܚܳܐ ܥܠܰܝܟ݁ܽܘܢ .

ܒ݁ܰܠܚܽܘܕ݂ ܠܳܐ ܐ̱ܢܳܫ ܡܶܢܟ݂ܽܘܢ ܐܰܝܟ݂ ܩܳܛܽܘܠܳܐ . ܐܰܘ ܐܰܝܟ݂
 ܓ݁ܰܢܳܒ݂ܳܐ . ܐܰܘ ܐܰܝܟ݂ ܥܳܒ݂ܶܕ݂ ܒ݁ܺܝܫܳܬ݂ܳܐ̈ ܁ ܢܶܗܘܶܐ ܚܳܐܶܫ .

ܐܶܢ ܕ݁ܶܝܢ ܚܳܐܶܫ ܐܰܝܟ݂ ܟ݁ܪܺܣܛܝܳܢܳܐ ܆ ܠܳܐ ܢܶܒ݂ܗܰܬ݂ ܇ ܐܶܠܳܐ
 ܢܫܰܒ݁ܰܚ ܠܰܐܠܳܗܳܐ ܒ݁ܶܗ ܒ݁ܗܳܢܳܐ ܫܡܳܐ .

ܡܶܛܽܠ ܕ݁ܙܰܒ݂ܢܳܐ ܗ̱ܘ ܁ ܕ݁ܰܢܫܰܪܶܐ ܕ݁ܺܝܢܳܐ ܡܶܢ ܒ݁ܰܝܬ݁ܶܗ
 ܕ݁ܰܐܠܳܗܳܐ . ܐܶܢ ܕ݁ܶܝܢ ܡܶܢܰܢ ܡܫܰܪܶܐ ܆ ܐܰܝܕ݂ܳܐ ܗ̱ܝ ܚܰܪܬ݂ܳܐ ܕ݁ܰܐܝܠܶܝܢ ܕ݁ܠܳܐ
 ܡܶܬ݁ܛܦ݁ܺܝܣܺܝܢ ܠܰܣܒ݂ܰܪܬ݂ܶܗ ܕ݁ܰܐܠܳܗܳܐ .

ܘܶܐܢ ܙܰܕ݁ܺܝܩܳܐ ܠܡܰܚܣܶܢ ܚܳܝܶܐ ܆ ܪܰܫܺܝܥܳܐ ܘܚܰܛܳܝܳܐ ܁ ܐܰܝܟ݁ܳܐ
 ܡܶܫܬ݁ܟ݂ܰܚ .

ܡܶܛܽܠ ܗܳܢܳܐ ܐܰܝܠܶܝܢ ܕ݁ܚܳܫܺܝܢ ܐܰܝܟ݂ ܨܶܒ݂ܝܳܢܶܗ ܕ݁ܰܐܠܳܗܳܐ ܆
 ܢܰܓ݂ܥܠܽܘܢ ܠܶܗ ܢܰܦ݂ܫܳܬ݂ܗܽܘܢ̈ ܒ݁ܰܥܒ݂ܳܕ݂ܶܐ̈ ܫܰܦ݁ܺܝܪܶܐ̈ ܇ ܐܰܝܟ݂ ܕ݁ܰܠܒ݂ܳܪܽܘܝܳܐ
 ܡܗܰܝܡܢܳܐ ܀

ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢ ܩܰܫܺܝܫܶܐ̈ ܕ݁ܺܐܝܬ݂ ܒ݁ܟ݂ܽܘܢ ܆ ܐܶܢܳܐ
 ܩܰܫܺܝܫܳܐ ܚܰܒ݂ܪܟ݂ܽܘܢ . ܘܣܳܗܕ݁ܳܐ ܕ݁ܚܰܫܰܘܗ̱ܝ̈ ܕ݁ܰܡܫܺܝܚܳܐ . ܘܫܰܘܬ݁ܳܦ݂ܳܐ ܕ݁ܫܽܘܒ݂ܚܶܗ
 ܗܰܘ ܕ݁ܰܥܬ݂ܺܝܕ݂ ܕ݁ܢܶܬ݂ܓ݁ܠܶܐ ܆

ܪܥܰܘ ܡܰܪܥܺܝܬ݂ܳܐ ܕ݁ܰܐܠܳܗܳܐ ܕ݁ܡܰܫܠܡܳܐ ܠܟ݂ܽܘܢ . ܘܰܣܥܽܘܪܘ
 ܪܽܘܚܳܢܳܐܝܺܬ݂ . ܠܳܐ ܒ݁ܰܩܛܺܝܪܳܐ ܆ ܐܶܠܳܐ ܒ݁ܨܶܒ݂ܝܳܢܳܐ . ܠܳܐ ܒ݁ܝܽܘܬ݂ܪܳܢܶܐ̈ ܛܰܢܦ݁ܶܐ̈ ܆
 ܐܶܠܳܐ ܡܶܢ ܟ݁ܽܠܶܗ ܠܶܒ݁ܟ݂ܽܘܢ .

ܠܳܐ ܐܰܝܟ݂ ܡܳܪܰܝܳܐ̈ ܕ݁ܡܰܪܥܺܝܬ݂ܳܐ ܆ ܐܶܠܳܐ ܐܰܝܟ݂ ܕ݁ܬ݂ܶܗܘܽܘܢ
 ܠܗܽܘܢ ܕ݁ܡܽܘܬ݂ܳܐ ܫܰܦ݁ܺܝܪܬ݁ܳܐ .

ܕ݁ܟ݂ܰܕ݂ ܢܶܬ݂ܓ݁ܠܶܐ ܪܰܒ݁ ܪܳܥܰܘܳܬ݂ܳܐ̈ ܆ ܬ݁ܩܰܒ݁ܠܽܘܢ ܡܶܢܶܗ
 ܟ݁ܠܺܝܠܳܐ ܕ݁ܫܽܘܒ݂ܚܳܐ ܕ݁ܠܳܐ ܚܳܡܶܐ .

ܘܰܐܢ̱ܬ݁ܽܘܢ ܥܠܰܝܡܶܐ̈ ܆ ܐܶܫܬ݁ܰܥܒ݁ܰܕ݂ܘ ܠܩܰܫܺܝܫܰܝܟ݁ܽܘܢ̈ .
 ܘܶܐܬ݂ܥܰܛ̱ܦ݂ܘ ܚܺܝܨܳܐܝܺܬ݂ ܡܰܟ݁ܺܝܟ݂ܽܘܬ݂ ܪܶܥܝܳܢܳܐ ܠܘܳܬ݂ ܚܕ݂ܳܕ݂ܶܐ̈ . ܡܶܛܽܠ ܕ݁ܰܐܠܳܗܳܐ
 ܣܰܩܽܘܒ݂ܠܳܐ ܗ̱ܘ ܕ݁ܰܐܝܠܶܝܢ ܕ݁ܡܶܬ݁ܬ݁ܪܺܝܡܺܝܢ ܆ ܘܰܠܡܰܟ݁ܺܝܟ݂ܶܐ̈ ܝܳܗܶܒ݂ ܛܰܝܒ݁ܽܘܬ݂ܳܐ
 ܀

ܐܶܬ݂ܡܰܟ݁ܰܟ݂ܘ ܗܳܟ݂ܺܝܠ ܬ݁ܚܶܝܬ݂ ܐܺܝܕ݂ܶܗ ܬ݁ܰܩܺܝܦ݂ܬ݁ܳܐ ܕ݁ܰܐܠܳܗܳܐ ܆
 ܕ݁ܗܺܝ ܬ݁ܪܺܝܡܟ݂ܽܘܢ ܒ݁ܙܰܒ݂ܢܳܐ ܕ݁ܙܳܕ݂ܶܩ .

ܘܨܶܦ݂ܬ݂ܟ݂ܽܘܢ ܟ݁ܽܠܳܗ ܫܕ݂ܰܘ ܥܰܠ ܐܰܠܳܗܳܐ ܇ ܕ݁ܠܶܗ ܒ݁ܛܺܝܠ
 ܥܠܰܝܟ݁ܽܘܢ .

ܐܶܬ݁ܬ݁ܥܺܝܪܘ ܘܶܥ̱ܗܰܕ݂ܘ . ܡܶܛܽܠ ܕ݁ܰܒ݂ܥܶܠܕ݁ܒ݂ܳܒ݂ܟ݂ܽܘܢ ܣܳܛܳܢܳܐ
 ܐܰܝܟ݂ ܐܰܪܝܳܐ ܁ ܢܳܗܶܡ ܘܰܡܗܰܠܶܟ݂ . ܘܒ݂ܳܥܶܐ ܂ ܕ݁ܰܠܡܰܢܽܘ ܢܶܒ݂ܠܰܥ .

ܩܽܘܡܘ ܗܳܟ݂ܺܝܠ ܠܩܽܘܒ݂ܠܶܗ ܆ ܟ݁ܰܕ݂ ܡܫܰܪܪܺܝܢ ܐܢ̱ܬ݁ܽܘܢ
 ܒ݁ܗܰܝܡܳܢܽܘܬ݂ܳܐ . ܘܕ݂ܰܥܘ ܕ݁ܳܐܦ݂ ܥܰܠ ܐܰܚܰܝܟ݁ܽܘܢ̈ ܕ݁ܰܒ݂ܥܳܠܡܳܐ ܆ ܗܶܢܽܘܢ ܗܳܠܶܝܢ
 ܚܰܫܶܐ̈ ܥܳܪܨܺܝܢ .

ܐܰܠܳܗܳܐ ܕ݁ܶܝܢ ܕ݁ܛܰܝܒ݁ܽܘܬ݂ܳܐ . ܗܰܘ ܕ݁ܰܩܪܳܢ ܠܫܽܘܒ݂ܚܶܗ
 ܕ݁ܰܠܥܳܠܰܡ ܇ ܒ݁ܝܰܕ݂ ܝܶܫܽܘܥ ܡܫܺܝܚܳܐ . ܗܰܘ ܕ݁ܝܰܗ̱ܒ݂ ܠܰܢ ܇ ܕ݁ܟ݂ܰܕ݂ ܢܣܰܝܒ݁ܰܪ ܗܳܠܶܝܢ
 ܐܽܘܠܨܳܢܶܐ̈ ܙܥܽܘܪܶܐ̈ ܆ ܕ݁ܢܶܬ݂ܚܰܝܰܠ ܘܢܶܫܬ݁ܰܪܰܪ ܘܢܶܬ݂ܩܰܝܰܡ ܒ݁ܶܗ ܠܥܳܠܰܡ ܆

ܕ݁ܠܶܗ ܫܽܘܒ݂ܚܳܐ ܘܽܐܘܚܕ݁ܳܢܳܐ ܘܺܐܝܩܳܪܳܐ ܇ ܠܥܳܠܰܡ ܥܳܠܡܺܝܢ ܂
 ܐܰܡܺܝܢ ܀

ܗܳܠܶܝܢ ܙܥܽܘܪܝܳܬ݂ܳܐ̈ ܐܰܝܟ݂ ܕ݁ܣܳܒ݂ܰܪ ܐ̱ܢܳܐ ܁ ܟ݁ܶܬ݂ܒ݁ܶܬ݂ ܠܟ݂ܽܘܢ
 ܇ ܒ݁ܝܰܕ݂ ܣܺܠܘܰܢܳܘܣ ܐܰܚܳܐ ܡܗܰܝܡܢܳܐ . ܘܰܡܦ݁ܳܣ ܐ̱ܢܳܐ ܘܣܳܗܶܕ݂ ܐ̱ܢܳܐ ܆ ܕ݁ܗܳܕ݂ܶܐ ܗ̱ܝ
 ܛܰܝܒ݁ܽܘܬ݂ܳܐ ܫܰܪܺܝܪܬ݁ܳܐ ܕ݁ܰܐܠܳܗܳܐ ܇ ܗܳܕ݂ܶܐ ܕ݁ܩܳܝܡܺܝܢ ܐܢ̱ܬ݁ܽܘܢ ܒ݁ܳܗ .

ܫܳܐܠܳܐ ܫܠܳܡܟ݂ܽܘܢ ܁ ܥܺܕ̱݁ܬ݁ܳܐ ܓ݁ܒ݂ܺܝܬ݂ܳܐ ܕ݁ܰܒ݂ܒ݂ܳܒ݂ܶܠ ܂
 ܘܡܰܪܩܳܘܣ ܒ݁ܶܪܝ .

ܫܰܐܠܘ ܒ݁ܰܫܠܳܡܳܐ ܚܰܕ݂ ܕ݁ܚܰܕ݂ ܒ݁ܢܽܘܫܰܩܬ݁ܳܐ ܩܰܕ݁ܺܝܫܬ݁ܳܐ .
 ܫܠܳܡܳܐ ܥܰܡ ܟ݁ܽܠܗܽܘܢ ܐܰܝܠܶܝܢ ܕ݁ܒ݂ܰܡܫܺܝܚܳܐ ܐܶܢܽܘܢ ܂ ܐܰܡܺܝܢ ܀