Δεῦρο καὶ σήμερον, ὦ μακάριε
 Παῦλε , τῶν στοϊκῶν καταλιπὼν τοὺς περιέργους λόγους, τῇ σοφίᾳ τοῦ Πνεύματος,
 ὡς πνευματικὸς καὶ πνευματικοῖς πνευματικὰ συγκρίνων 
 , σφράγισον καὶ ἐν ἡμῖν τὸν τοῦ σταυροῦ λόγον, ὃν καὶ Κορινθίοις πιστῶς ἐπεσφράγισας λέγων
 ὁ λόγος ὁ τοῦ σταυροῦ τοῖς μὲν ἀπολλυμένοις μωρία ἐστίν, τοῖς δὲ σωζομένοις ἡμῖν δύναμις θεοῦ ἐστιν. 
 
 Σταυροῦ θεία χάρις διὰ
 Παύλου 
 κηρυχθεῖσα τὴν οἰκουμένην ἐφωταγώγησεν. Μὴ ἐψεύσατο ὁ Κύριος, ἀδελφοί, περὶ αὐτοῦ λέγων πρὸς
 Ἀνανίαν 
 ὅτι
 σκεῦος ἐκλογῆς μοί ἐστιν οὗτος τοῦ βαστάσαι τὸ ὄνομά μου ἐναντίον τῶν ἐθνῶν; 
 . Οὗτος ὁ
 Παῦλος 
 τῇ τοῦ σταυροῦ τοῦ Χριστοῦ χάριτι καὶ τῶν ῥητόρων τοὺς ψόφους ἠφάνισεν καὶ τῶν ποιητῶν τοὺς μύθους ἤλεγξεν, καί που λέγων
 ποῦ σοφός, ποῦ γραμματεύς, ποῦ συζητητὴς τοῦ αἰῶνος τούτου; 
 . Οὗτος καὶ τῶν φιλοσόφων τὸν τῦφον καθεῖλεν καὶ τῶν ναῶν τὰ τεμένη λέγων
 εἴ τις δοκεῖ σοφὸς εἶναι ἐν τῷ αἰῶνι τούτῳ, μωρὸς γενέσθω ἵνα γένηται σοφός. 
 
 Τὸ γὰρ μωρόν, φησί, τοῦ θεοῦ σοφώτερον τῶν ἀνθρώπων ἐστὶν καὶ τὸ ἀσθενὲς τοῦ
 
 θεοῦ ἰσχυρότερον τῶν ἀνθρώπων ἐστίν 
 . Οὗτος ἔδειξε πᾶσι καὶ τῶν εἰδώλων τὸν ἀφανισμὸν καὶ τῶν μαντειῶν τὴν κατάλυσιν, τῶν δαιμόνων τὴν φυγὴν καὶ τοῦ διαβόλου τὸν θρῆνον, τοῦ θανάτου τὸν θάνατον καὶ τῶν τάφων τὴν γύμνωσιν, τῶν νεκρῶν τὴν ἀνάστασιν καὶ τῶν μαρτύρων τὴν ἔνστασιν, τῶν ἀθλητῶν τοὺς ἀγῶνας καὶ τῶν δρομέων τό τάχος, τῶν στρατιωτῶν τὰς ἀριστείας καὶ τῶν στεφάνων τὰ βραβεῖα. Ἐν πᾶσι δὲ͵ τούτοις καλῶς, ἀδελφοί, τὴν τοῦ σταυροῦ δύναμιν ἀνύμνησεν εἰπών·
 Ἐμοὶ δὲ μὴ γένοιτο καυχᾶσθαι εἰ μὴ ἐν τῷ σταυρῷ τοῦ Χριστοῦ . 
 
 Ἐπειδὴ τοίνυν σὺ μέν, ὦ μακάριε
 Παῦλε ,
 καλῶς ἀγωνισάμενος τὸν καλὸν ἀγῶνα καὶ τοῦ στεφάνου τετύχηκας 
 , ἔτι δὲ παῖδες Ἑλλήνων καὶ Ἰουδαίων τῷ τοῦ σταυροῦ λόγῳ παρακάθηνται γελῶντες μὴ νοοῦντες τὸ μέγεθος τοῦ κηρύγματος, ἀλλὰ τὸ ἐπονείδιστον μόνον τοῦ σταυροῦ, καὶ τοῦτο ἐφ’ ὕβρεσι προφέροντες λέγουσιν
 τὴν γλῶσσαν ἡμῶν μεγαλυνοῦμεν, τὰ χείλη ἡμῶν παρ’ ἡμῖν ἐστιν, τίς ἡμῶν κύριός ἐστιν 
 , ὅπλισον ἡμῶν τὴν ψυχήν, χάλκευσον τὴν γνώμην, ὄξυνον τὴν γλῶσσαν, νεύρωσον τὸ φρόνημα, εὔτροχον ἀπέργασαι τὴν φωνήν, ἐν πᾶσιν σύμπραξον ὡς ἀγωνοθέτης καλός, ἰσχὺν ἡμῖν λόγων παρὰ τοῦ θεοῦ Λόγου λαβὼν εἰπόντος διὰ τοῦ εὐαγγελίου
 μὴ μεριμνήσητε τί λαλήσητε· δοθήσεται γὰρ ὑμῖν λόγος 
 , ἵνα λόγῳ τὸν λόγον τῆς ἀληθείας κρατύναντες, τὴν ἄλογον καὶ ἀναίσχυντὸν Ἑλλήνων καὶ Ἰουδαίων ἐλέγξωμεν βουλήν· βουλὴν ἐκείνην, ἣν καὶ ὁ θεός
 
 διά
 Ἠσαΐου 
 τοῦ προφήτου ἀπώσατο εἰπὼν
 
 ἐγὼ ἀποστρέψω φρονίμους εἰς τὰ ὀπίσω καὶ τὴν βουλὴν αὐτῶν μωρανῶ.

Ἡκέτω σταυρὸς σήμερον εἰς μέσον, ὁ νικήσας
 Αἴγυπτον ·
 Αἴγυπτον 
 τήν εἰδωλομανίαν,
 Αἴγυπτον 
 τὴν ἀκάθαρτον καὶ θεομάχον. Τοσαῦται θεήλαται πληγαὶ ἐπὶ
 Μωϋσέως , ἀγαπητοί, κατ’ αὐτῆς γεγόνασι καὶ οὐ
 
 μετενόησεν ἡ ἀναιδὴς καὶ βλάσφημος, ἀλλ’ ἐβόα λέγουσα
 οὐκ οἶδα τὸν Κύριον 
 . Εἶδες πρόσωπον ἀναιδὲς καὶ ἀναίσχυντον; Λεγέτω ὁ προφήτης
 Ἱερεμίας 
 περὶ τῆς ὁμοιοτρόπου αὐτῆς συναγωγῆς, μᾶλλον δὲ πρὸς πάντας τοὺς τὴν σκοτεινὴν ἀσέβειαν κεκτημένους·
 ὄψις πόρνης ἐγένετό σοι, ἀπηναισχύντησαν πρὸς πάντας. 
 
 Εἶδες τὸν παράνομον λαὸν καὶ βέβηλον καὶ Αἰγύπτιον πρὸς τὰ μεγάλα θαύματα τοῦ θεοῦ ἀπαναισχυντοῦντα καὶ λέγοντα
 οὐκ οἶδα τὸν Κύριον; 
 
 Ἀλλὰ τότε μὲν ἀπειθεῖς Αἰγύπτιοι καὶ οὕτως ἀνήκοοι. Σήμερον δὲ ἀγαπητοί, μετὰ τὴν τοῦ σωτῆρος παρουσίαν, μετὰ τὸν σταυρὸν καὶ τὸν θάνατον, ὃν ὑπὲρ ἡμῶν κατεδέξατο, μετὰ τὴν ἐκ νεκρῶν ἀνάστασιν καὶ τὴν εἰς οὐρανοὺς αὐτοῦ ἄνοδον, τοσαῦται τιμωρίαι κατ’ Αἰγυπτίων γεγόνασι καὶ γίνονται καὶ οὐκ ἀρνοῦνται τὸν σταυρόν, μᾶλλον δὲ οὐκ ἀρνοῦνται τὸν ἐσταυρωμένον Χριστόν , ἀλλὰ μετὰ πάσης τῆς οἰκουμένης προσκυνοῦσιν Κύριον, ὃν βλασφημοῦντες ἠγνόουν· προσκυνοῦσιν ὃν ἠρνοῦντο πρότερον, ὑμνοῦσι τὸν Κύριον, τὸν ἐξαγαγόντα ἰσραηλιτικὸν λαὸν ἐκ γῆς αὐτῶν,
 ἐν χειρὶ κραταιᾷ καὶ ἐν βραχίονι ὑψηλῷ 
 . Ὑμνοῦσι τὸν δέκα πληγαῖς πατάξαντα τὴν
 Αἴγυπτον . Ὦ καινοῦ καὶ παραδόξου θαύματος. Ἐπὶ
 Μωϋσέως 
 Αἰγύπτιοι μαστιζόμενοι, μᾶλλον δέ, εἰ χρὴ τἀληθὲς εἰπεῖν, θανατούμενοι, οὐκ ἐπίστευον τῷ Θεῷ, ἀλλ’ ἀναισχύντῳ στόματι ἔκραζον
 οὐκ οἶδα τὸν Κύριον 
 . Καὶ σήμερον μετὰ τὸν σταυρὸν τοῦ μονογενοῦς ἐξομολογοῦνται ἐφ’ οἷς πρότερον ἐπλημμέλησαν, ἐξομολογοῦνται καθὼς
 Δαυὶδ 
 μαρτυρεῖ
 τῷ ποιήσαντι μεγάλα ἐν
 Αἰγύπτῳ 
 θαυμάσια 
 
 ἐν γῇ
 Χάμ , φοβερὰ ἐπὶ
 θαλάσσης ἐρυθρᾶς , καὶ ψάλλουσι· τὴν ᾠδὴν ἐκείνην, ἣν Μωϋσῆς κατ’ αὐτῶν ἐν τῇ ἐρήμῳ τὸν λαὸν ἐδίδαξε καὶ λέγουσιν
 οὗτός μου θεὸς καὶ δοξάσω αὐτόν 
 . Εἶδες τοῦ σταυροῦ τὴν χάριν; Εἶδες τὴν δύναμιν τοῦ σταυρωθέντος; Εἶδες πῶς μετὰ τὸν σταυρόν δοξάζουσιν Αἰγύπτιοι τὸν θεόν, ὃν τὸ πρὶν ἀπηρνήσαντο καὶ λέγουσιν
 οὗτός μου θεὸς καὶ δοξάσω αὐτόν 
 .

Ὢ τῆς ἀνεκδιηγήτου χάριτος τοῦ μονογενοῦς. ὢ τῆς ἀφάτου φιλανθρωπίας τοῦ θεοῦ Λόγου. ὅτι ἄνθρωπος ἠνέσχετο γενέσθαι δι’ ἡμᾶς ὁ πρὸ αἰώνων θεός· ἄνθρωπος ἠνέσχετο γενέσθαι, ἵνα ἀνθρώπους τοὺς ἀνθρώπους ἐργάσηται, ἵνα ἀνθρώπους ποιήσῃ τοὺς Αἰγυπτίους , μᾶλλον δὲ πάντας ἀνθρώπους τοὺς ἀλόγους καὶ νομάδων βίον ζῶντας τὸ πρότερον. Ἐν τιμῇ γὰρ πλασθέντες, ἐν ἀτιμίᾳ διῆγον, καθὼς
 
 μαρτυρεῖ ὁ μακάριος
 Δαυίδ 
 λέγων
 
 ἄνθρωπος ἐν τιμῇ ὦν, οὐ συνῆκεν 
 . Ἐπεὶ οὖν ἐν ἀτιμίᾳ διῆγον, κατεδέξατο ὑπὸ ἀνθρώπων τυφθῆναι ὁ κύριος ἐν τῷ σταυρῷ, ἵνα μηκέτι τύπτῃ ἡμᾶς ὁ διάβολος· κατεδέξατο τυφθῆναι, ἵνα τοὺς μώλωπας ἡμῶν θεραπεύσῃ. Καὶ τοῦτο οὐκ ἐγὼ λέγω, ἀλλ’
 
 Ἠσαΐας μαρτυρεῖ·
 
 τῷ μώλωπι αὐτοῦ ἡμεῖς ἰάθημεν. 
 
 Ἐνεπτύσθη ὁ Χριστός . Οὗτος πτύσας, τὸν ἐκ γενετῆς τυφλὸν ἐθεράπευσεν, ἐνεπτύσθη τὸ πρόσωπον τὸ τοῦ ἡλίου λαμπρότερον. Οὗτος μὲν γὰρ ὁ ἥλιός ἐστιν αἰσθητός, Χριστὸς δὲ ἥλιος δικαιοσύνης ὑπὸ τῶν προφητῶν καταγγέλλεται. Οὐκ ἐγὼ λέγω.
 Μαλαχίας 
 μαρτυρεῖ περὶ αὐτοῦ ἀνατελεῖ , φησίν, ὑμῖν τοῖς φοβουμένοις τὸν Κύριον ἥλιος δικαιοσύνης καὶ ἴασιν ἐν ταῖς πτέρυξιν αὐτοῦ . Ἐνεπτύσθη εἰς τὸ πρόσωπον ὁ Χριστός , ἵνα ἀληθεύσῃ
 
 Ἠσαΐας , λέγων
 
 τὸ πρόσωπον αὐτοῦ οὐχ ἐπέστρεψεν ἀπὸ αἰσχύνης ἐμπτυσμάτων. 
 
 Ἀπέθανεν ὑπὲρ ἡμῶν ὡς ἄνθρωπος ὁ φιλάνθρωπος, ἵνα τὸν θάνατον τῶν ἀνθρώπων ἀποκτείνῃ, ἵνα καυχώμενοι πάντες μετὰ τοῦ
 Παύλου , λέγωμεν:
 ποῦ σου θάνατε τὸ κέντρον, ποῦ σου ἅδη τὸ νῖκος;

Οὐχ αἰδοῦμαι τὸν σταυρόν, ἀγαπητοὶ ἀδελφοί,
 νεκρὸς γὰρ ὧν διὰ τὴν ἁμαρτίαν, δι’ αὐτοῦ ἀνέζησα. 
 
 Οὐκ ἐρυθριῶ τὸ πάθος τοῦ Κυρίου, δι’ αὐτοῦ γὰρ ἀνέστην ἐξ ᾅδου κατωτάτου καὶ γὰρ αὐτῷ τῷ Κυρίῳ εὐχόμενοι, ψάλλω μετὰ τοῦ προφήτου λέγων
 Κύριε, ἀνήγαγες ἐξ ᾅδου τὴν ψυχήν μου 
 . Διὰ σταυροῦ οὐρανοπολίτης γέγονα καὶ ἀπὸ τῶν καταχθονίων εἰς οὐρανοὺς ἀνέπτην. Καὶ τοῦτο
 
 μαρτυρεῖ
 Παῦλος 
 λέγων
 
 ὅτι τὸ πολίτευμα ἡμῶν ὑπάρχει ἐν οὐρανοῖς 
 . Ἡ ζωὴ πάσης σαρκὸς θανάτῳ παρεδόθη, ἵνα τοῦ θανάτου, ὃν προεξένησεν
 Ἀδάμ , πάντας ἀπαλλάξῃ.
 
 Ὁ διδοὺς τροφὴν πάσῃ σαρκί 
 
 ἐπείνασεν
 Ἰησοῦς , ἵνα τὴν ἁμαρτίαν τὴν διὰ βρώσεως τοῦ
 Ἀδὰμ 
 θεραπεύσῃ. Καὶ ὁποίαν βρῶσιν ἐδέξατο Χριστὸς ἀντ’ ἐκείνης παρὰ Ἰουδαίων , ἤκουσας αὐτοῦ
 
 διὰ τοῦ προφήτου λέγοντος·
 
 καὶ ἔδωκαν εἰς τὸ βρῶμά μου χολήν. 
 
 Ἐδίψησε πάλιν
 ὁ ἐκ τῆς πέτρας ἐξαγαγὼν ὡς ποταμοὺς ὕδατα. 
 
 Ἐδίψησεν
 ὁ ποτίσας τὸν ἀχάριστον λαὸν ἐν τῇ ἐρήμῳ. 
 
 Ἐδίψησεν ὁ ἐκ τῆς πέτρας τῆς ἀκροτόμου ὕδωρ Ἰουδαίοις παρασχόμενος, καθὼς
 
 μαρτυρεῖ
 Παῦλος 
 
 ὅτι ἔπινον ἐκ πνευματικῆς ἀκολουθούσης πέτρας, ἡ δὲ πέτρα ἦν ὁ Χριστός . 
 
 Ἐδίψησε καὶ ὁποῖον ἔδωκαν αὐτῷ πόμα τῆς δίψης ἴαμα, ἄκουσον
 
 τοῦ
 Δαυὶδ 
 λέγοντος·
 
 καὶ εἰς τὴν δίψάν μου ἐπότισάν με ὄξος. 
 
 Ἐκρεμάσθη ἐπὶ σταυροῦ ὁ κρεμάσας τὸν οὐρανὸν ἄνευ βάλων. Καὶ τῶν ἱματίων ἐγυμνώθη
 ὁ περιβάλλων τὸ στερέωμα ἐν νεφέλαις 
 . Ἐκρεμάσθη ἐπὶ τοῦ σταυροῦ
 ὁ στερεώσας τὴν γῆν ἐπὶ τῶν ὑδάτων 
 
 καὶ κατεκρίθη θανάτῳ ὁ κρίνων πᾶσαν πνοήν. Καὶ ὅτι αὐτὸς ἐστιν ὁ κριτὴς πάντων, ἄκουε
 
 αὐτοῦ διὰ τοῦ Εὐαγγελίου λέγοντος
 
 ὁ πατὴρ κρίνει οὐδένα, ἀλλὰ τὴν κρίσιν πᾶσαν δέδωκεν τῷ υἱῷ. 
 
 Ἐδέθη ἐν τῷ σταυρῷ ὁ Κύριος, ὁ λύων
 τοὺς πεπεδημένους ἐξ οἴκου φυλακῆς, καθημένους ἐν σκότει καὶ σκιᾷ θανάτου 
 . Ἐδέθη
 Ἰησοῦς ,
 ὁ λύσας
 Λάζαρον , δεσμοῖς δεδεμένον ὑπὸ τοῦ θανάτου 
 . Ἐκρίνετο Ἰησοῦς ὁ Χριστὸς καὶ θεὸς ὑπὸ ἀνθρώπων ὁ πρὸ αἰώνων, ὑπὸ Πιλάτου ὁ βασιλεὺς τῆς δόξης, ὑπὸ ἡγεμόνος ἐκρίνετο καὶ ἐσιώπα, ἵνα ἀληθεύσῃ
 
 
 Ἠσαΐας 
 λέγων
 
 ὡς πρόβατον ἐπὶ σφαγὴν ἤχθη καί ἐν τῷ κρίνεσθαι αὐτὸν οὐκ ἀνοίγει τὸ στόμα αὐτοῦ.

Οὕτως Ἰουδαῖοι κατῃσχύνθησαν, οὕτως ὁ διάβολος, νομίσας ἀποκτείνειν, ἀπεκτάνθη. Ἔστησεν ὁ Κύριος τρόπαιον κατ’ αὐτοῦ· ἔστησεν τὸν σταυρὸν καὶ ἐν τούτῳ αὐτὸν ἐθανάτωσεν. Τοῦτο τὸ ξύλον προορῶν
 
 ὁ
 
 προφήτης ἐβόα λέγων·
 
 σὺ συνέτριψας τὰς κεφαλὰς τῶν δρακόντων ἐπὶ τοῦ ὕδατος. Σὺ συνέθλασας τὴν κεφαλὴν τοῦ δράκοντος, ἔδωκας αὐτὸν βρῶμα λαοῖς αἰθίοψιν. 
 
 Ἐξ ἐκείνου γὰρ λοιπὸν καὶ παῖδες παίζουσιν εἰς κεφαλὴν αὐτοῦ, ἐπειδὴ τὴν δυναστείαν αὐτοῦ διὰ σταυροῦ καθεῖλεν
 Ἰησοῦς .
 Ἐνέδυσαν τὸν Κύριον,
 ὡς μὲν
 Ἰωάννης ὁ εὐαγγελιστὴς 
 λέγει πορφύραν 
 ,
 
 ὁ δὲ
 Ματθαῖος 
 καὶ
 Μάρκος 
 
 χλαμύδα κοκκίνην καὶ στέφανον ἐξ ἀκανθῶν ἐπέθηκαν ἐπὶ τὴν κεφαλὴν αὐτοῦ καὶ κάλαμον ἐπὶ τὴν δεξιὰν αὐτοῦ. Καὶ γονυπετήσαντες προσεκύνουν αὐτῷ λέγοντες· χαῖρε. ὁ βασιλεὺς τῶν Ἰουδαίων . 
 
 Ὄντως θαῦμα μέγιστον καὶ πρᾶγμα παράδοξον, νίκης Χριστοῦ δηλωτικὸν καὶ τῆς μεγάλης αὐτοῦ χάριτος γνώρισμα. Καὶ ὅπως ἄκουε. Ὅν εἰς θάνατον κατέκριναν ὡς ἄνθρωπον, τοῦτον ἄκοντες ὡς θεὸν προσεκύνουν καὶ ὃν ἐξουθένησαν ὡς εὐτελῆ, τοῦτον ἐκάλουν βασιλέα, καὶ ὃν ἐξέδυσαν τὰ ἱμάτια πρὸς χλεύην, τοῦτον πορφύραν ἐνέδυσαν, καὶ ὃν ἠρνήσαντο μὴ εἰδέναι, τοῦτον προφήτην προσηγόρευον λέγοντες·
 προφήτευσον ἡμῖν Χριστέ, τίς ἐστιν ὁ παίσας σέ; 
 Καὶ ὃν ἐνέπαιζον καλάμῳ τύπτοντες, τούτῳ τὰ νικητήρια ἀπεδίδουν·
 ἐνέδυσαν αὐτὸν χλαμύδα κοκκίνην καὶ στέφανον ἐξ ἀκανθῶν ἐπέθηκαν ἐπὶ τὴν κεφαλὴν αὐτοῦ καὶ κάλαμον ἐπὶ τὴν δεξιὰν αὐτοῦ.

Καὶ ὑμεῖς μέν, ὦ παράνομοι Ἰουδαῖοι , τοιαῦτα τολμᾶτε κατὰ τοῦ Χριστοῦ , αὐτὸς δὲ διὰ τούτων ὧν ποιεῖτε, σκυλεύει τὸν διάβολον. «Ἐπειδὴ γὰρ τῇ ἁμαρτίᾳ ὑπὸ τοῦ ἐχθροῦ ἐφονοκτομεῖτο ἡ γῆ καὶ πλέον ὑ δάτων τοῖς αἵμασι τῶν ἀνθρώπων, πρῶτον μὲν τοῦ δικαίου
 Ἄβελ 
 δεξαμένη τὸ αἷμα, ἐξ ἐκείνου δὲ λοιπὸν καὶ αἵματα ἐφ’ αἵμασι μισγόντων τῶν ἀνθρώπων, καθὼς καὶ ὁ προφήτης φησὶν
 ὅτι ἀρὰ καὶ ψεῦδος καὶ φόνος καὶ κλοπὴ καὶ μοιχεία κέχυται ἐπὶ τῆς γῆς καὶ αἵματα ἐφ’ αἵμασι μίσγουσιν 
 . Καὶ ἦν διὰ τοῦτο ἐπάρατος ἡ γῆ γενομένη, εἰπόντος τοῦ θεοῦ πρὸς Κάϊν
 ἐπικατάρατος ἡ γῆ, ἣ ἔχανεν τὸ στόμα αὐτῆς δέξασθαι τὸ αἷμα τοῦ ἀδελφοῦ σου ἐκ τῆς χειρός σου 
 . 
 
 Καὶ πρὸ τούτου δὲ διὰ τὴν παρακοὴν τοῦ
 Ἀδὰμ 
 ἦν ἐπιτιμηθεῖσα καὶ ἀκάνθας καὶ τριβόλους φύειν καταδικασθεῖσα. Ἐπεὶ οὖν αἱμάτων καὶ ἀκανθῶν ἐπεπλήρωτο ἡ γῆ καὶ ἀποδυσπετῶν ἐπὶ τῇ καταδίκῃ τῆς γῆς, ὁ προφητικὸς χορὸς ἐβόα·
 ἐστράφην εἰς ταλαιπωρίαν ἐν τῷ ἐμπαγῆναί μοι ἄκανθαν 
 , διὰ τοῦτο
 Ἰησοῦς 
 ἀπερχόμενος ἐπὶ τὸν σταυρὸν κατεδέξατο ταῦτα βαστάσαι, ἵνα διὰ τούτων τὴν κατάραν τῆς γῆς ἀνακαλέσηται. Πρὸ γὰρ τοῦ σταυροῦ καὶ τοῦ πάθους τοῦ Κυρίου ἐκράτει πάντων ὁ ἐχθρός, καὶ κατέχων τὸ καθ’ ἡμῶν χειρόγραφον τῶν ἁμαρτιῶν μεγάλως κατεπαίρετο ὁ τύραννος. Βαστάσαντος δέ τοῦ Χριστοῦ τοῦτο ἐν τῷ σταυρῷ λοιπὸν ἄκυρον γέγονεν
 καὶ τὰ μὲν αἵματα μολύναντα τὴν γῆν, ἐν τῇ κοκκίνῃ χλαμύδι ἀνέλαβεν, τὰς δὲ ἀκάνθας αὐτῆς ἐν τῷ στεφάνῳ, τὸ δὲ χειρόγραφον τὸ καθ’ ἡμῶν ἐν τῷ καλάμῳ· ἐν τούτῳ γάρ πάλαι κατέγραφεν ἡμῶν τὰς ἁμαρτίας ὁ διάβολος, ἵνα ὁ σωτὴρ ἡμῶν καὶ θεὸς καὶ ταῦτα σὺν τῷ θανάτῳ ἐξαφανίσῃ διὰ τοῦ σταυροῦ καὶ πᾶσαν τὴν κτίσιν καθαρίσας, ἀντὶ μὲν τῶν ἀκανθῶν τῆς κατάρας, τὸ τῆς ζωῆς ἡμῖν ξύλον χαρίσηται, τὸν σταυρόν, ἀντὶ δὲ τῶν αἱμάτων τῆς ἁμαρτίας, τὸ αἷμα αὐτοῦ 
 
 τὸ ἅγιον καὶ χρηστόν, περὶ οὗ
 
 Δαυὶδ ἔλεγεν·
 
 Γεύσασθε καὶ ἴδετε ὅτι χρηστὸς ὁ Κύριος.

Ὢ μεγάλων τῶν καθ’ ἡμᾶς πραγμάτων. Τὸ ἴδιον αὐτοῦ αἷμα ὁ Χριστὸς εἰς γῆν ἐξέχεεν καὶ εὐθέως τὰ αἵματα τῆς ἁμαρτίας ἀπήλειψεν.
 
 Ἐξεκένωσεν εἰς γῆν τὸ αἷμα ὁ Χριστὸς καὶ ἀντὶ τριβόλων καὶ ἀκανθῶν διὰ τριημέρου ταφῆς ζωὴ καὶ ἀθανασία τῷ κόσμῳ ἀνέτειλεν· ζωὴ ἡ διὰ τῆς πίστεως ἡμῖν φανερωθεῖσα. Περὶ ταύτης καὶ
 
 
 Δαυὶδ 
 ἐβόα λέγων·
 
 πιστεύω τοῦ ἰδεῖν τὰ ἀγαθὰ Κυρίου ἐν γῇ ζώντων. 
 
 Ἀκάνθινον δέ στέφανον ἐφόρεσεν ὁ
 Ἰησοῦς , ἵνα τὴν μέριμναν ἡμῶν περιέλῃ καὶ τὴν ἀπάτην τοῦ βίου
 μὴ συγχωρήσῃ πνῖξαι τὸν θεῖον αὐτοῦ σπόρον, ὃν κατέσπειρεν ἐν ἡμῖν, ἀλλὰ καρποφορεῖν παρασκευάσῃ, καθὼς αὐτὸς ἐπηγγείλατο, τοὺς μὲν τριάκοντα, τοὺς δὲ ἑξήκοντα, τοὺς δὲ ἑκατόν. 
 
 Κάλαμον πάλιν ἐδέξατο ἐν τῇ δεξιᾷ ὁ Κύριος κατ’ αὐτοῦ τοῦ διαβόλου. Πῶς; ἐγὼ λέγω.
 Ὁ κάλαμος ἀναιρετικός ἐστι τῶν ὄφεων. Καὶ ἐν τούτῳ μᾶλλον ἣ ἐν ἑτέρῳ τινὶ ἀναιρεῖσθαι αὐτοὺς ἐπιστάμεθα. Τοῦτον οὖν τὸν κάλαμον δεξάμενος ὁ
 Ἰησοῦς 
 ἐπολέμησεν τὸν μέγαν καὶ ὀλέθριον ὄφιν, ἐκεῖνον περὶ οὗ καὶ
 
 
 Ἠσαΐας 
 ἔλεγεν
 
 ὅτι ἐπάξει Κύριος τὴν μάχαιραν τὴν ἁγίαν ἐπὶ τὸν δράκοντα, ἐπὶ τὸν ὄφιν τὸν σκολιόν, τὸν μέγαν διάβολον. 
 
 Ἐδίωκε τοίνυν
 Ἰησοῦς
 ὁ Χριστὸς τὸν διάβολον κατέχων τὸν κάλαμον ἐν τῇ χειρί, τὸ ἀναιρετικὸν ὅπλον τοῦ μεγάλου θηρός. Ἐν τούτῳ γὰρ τῷ καλάμῳ καιρίαν τὴν πληγὴν τῷ διαβόλῳ ἔδωκεν. Καὶ οἷον ἐποίησεν τότε
 Δαυὶδ 
 ἐπὶ τοῦ
 Γολιὰθ 
 μετὰ τὸ πατάξαι αὐτὸν τῷ λίθῳ ἐπὶ τὸ μέτωπον, τότε δραμὼν καὶ τὴν μάχαιραν αὐτοῦ λαβὼν τὴν κεφαλὴν αὐτοῦ ἀπέτεμεν καὶ βαστάσας αὐτὴν ψάλλων ἔλεγεν·
 ἐν τοῖς ἔργοις τῶν χειρῶν αὐτοῦ συνελήφθη ὁ ἁμαρτωλός 
 , τοῦτο καὶ ὁ σωτὴρ ἐπὶ τοῦ σταυροῦ ἐποίησεν, τὸν κάλαμον λαβὼν ἐν τῇ χειρὶ παρὰ τῶν Ἰουδαίων , τῶν υἱῶν τοῦ διαβόλου, ἐν τούτῳ τὸν διάβολον ἐθανάτωσεν». 
 
 Ὅτι δὲ υἱοὶ τοῦ διαβόλου οἱ ποιοῦντες τὰ τοῦ διαβόλου εἰσίν,
 
 μαρτυρεῖ ὁ Κύριος λέγων πρὸς τοὺς Ἰουδαίους ·
 
 ὑμεῖς ἐκ τοῦ πατρὸς ὑμῶν τοῦ διαβόλου ἐστὲ καὶ
 
 τὰ ἔργα τοῦ πατρὸς ὑμῶν θέλετε ποιεῖν.

Ὅμως ἐπὶ τὸ προκείμενον ἐπανέλθωμεν. Μετὰ τὸ πεσεῖν τὸν τύραννον τὸ μέγα τοῦτο πτῶμα καὶ πληρωθῆναι
 
 τὴν τοῦ Κυρίου φωνήν, τὴν λέγουσαν ὅτι
 
 ἐθεώρουν τὸν σατανᾶν ὡς ἀστραπὴν ἐκ τοῦ οὐρανοῦ πεσόντα 
 .
 Τότε λοιπὸν ἐπέθηκαν οἱ Ἰουδαῖοι τῷ Κυρίῳ τὸν σταυρόν, γνώρισμα μέγιστον τῆς νίκης αὐτοῦ ποιησάμενοι. Ἕως μὲν γὰρ ἕστηκεν ὁ διάβολος καὶ οἱ δῆμοι κατεῖχον τὸ ξύλον, ὅτε δὲ καιρίαν λαβὼν τὴν πληγὴν κατέπεσεν, τότε λοιπὸν νικητὴς ἀνεδείχθη ὁ Χριστός . Καὶ τὸ τρόπαιον ἑαυτῷ λαβὼν ἐβάσταζεν τὸν σταυρόν. Ἔδει γὰρ ἔδει τὸν μέλλοντα νικᾶν τὸν τὸ κράτος ἔχοντα τοῦ θανάτου, τουτέστι τὸν διάβαλον, ἑαυτῷ βαστάζειν τὸ κατὰ τοῦ ἐχθροῦ τρόπαιον. Καὶ ἐν αὐτῷ θριαμβεύειν αὐτὸν καὶ τοὺς πονηροὺς δαίμονας.
 Κατὰ μὲν τὸν
 Ἰωάννην 
 
 , ἀδελφοί, ἑαυτῷ ὁ Χριστὸς τὸν σταυρὸν ἐβάστασεν,
 κατὰ δὲ
 Ματθαῖον 
 
 
 καὶ
 τοὺς ἄλλους εὐαγγελιστάς 
 
 ,
 Σίμων ὁ Κυρηναῖος . Ἔστι δὲ οὐκ ἐναντίον τοῦτο πρὸς ἐκείνους, μὴ γένοιτο, οὐ γὰρ ἐναντία γράφουσιν οἱ ἀπόστολοι, ἀλλ’ ἀμφότερα ἐγένοντο· καὶ ἑαυτῷ γὰρ ὁ σωτὴρ τὸν σταυρὸν ἐβάστασεν καὶ πάλιν Σίμων αὐτὸν ἔφερεν. 
 
 Ἔστι δὲ καὶ θεωρία εἰς τοῦτο.
 Ὁ μὲν γὰρ Χριστὸς ἐβάστασεν τὸν σταυρόν, ὡς τρόπαιον κατὰ τοῦ διαβόλου, ἵνα δείξῃ ὅτι ἑκὼν ἦλθεν καὶ οὐκ ἀνάγκῃ ἐπὶ τὸν σταυρόν. Ἐβάστασεν δὲ αὐτὸν πάλιν καὶ ὁ Σίμων , ἵνα δείξῃ πᾶσιν ὅτι οὐ δι’ ἑαυτὸν σταυροῦται, ἀλλὰ δι’ ἡμᾶς τοὺς ἀνθρώπους καὶ διὰ τὴν ἡμετέραν σωτηρίαν.

Πάντα γὰρ ἕνεκεν ἡμῶν ἐποίησεν ὁ Κύριος· οἷόν τι λέγω· ἠνέσχετο αὐτὸς ἐκδύσασθαι τὰ ἱμάτια ὁ Χριστός , ἵνα ἡμᾶς ἐνδύσῃ τὸ τῆς ἀφθαρσίας ἔνδυμα, περὶ οὗ
 
 Παῦλός φησιν
 
 ὅσοι εἰς Χριστὸν ἐβαπτίσθητε Χριστὸν ἐνεδύσασθε. 
 
 Ἐνεδύσατο πάλιν καὶ χιτῶνα
 ἄρραφον ἐκ τῶν ἄνωθεν ὑφαντὸν διόλου 
 , ἵνα καὶ διὰ τούτου πιστεύσωμεν, τίς καὶ πόθεν ἐλήλυ θεν ὁ ἐνδυσάμενος. Οὐ γὰρ κάτωθεν ἀλλ’ ἄνωθεν ἦλθεν πρὸς ἡμᾶς ὁ θεὸς Λόγος. Τοῦτον οὖν τὸν χιτῶνα οὐκ ἐτόλμησαν μερίσαι οἱ στρατιῶται. Διατί; ἵνα δείξωσιν ὅτι ἀμέριστός ἐστιν τοῦ μεγάλου πατρὸς ὁ μέγας μονογενὴς Λόγος καὶ υἱός. Τὰ μέντοι ἄλλα ἱμάτια μερίζονται εἰς τέσσαρα μέρη
 βάλλοντες κλῆρον 
 , ἵνα καὶ
 
 ἡ προφητεία πληρωθῇ τοῦ Δαυίδ, ἡ λέγουσα
 
 διεμερίσαντο τὰ ἱμάτιά μου ἑαυτοῖς καὶ ἐπὶ τὸν ἱματισμόν μου ἔβαλον κλῆρον 
 , καὶ ἵνα δείξωσι πᾶσιν ὅτι ὑπὲρ ὅλης τῆς τετραμεροῦς οἰκουμένης τὴν σωτηρίαν ὁ Κύριος πραγματεύεται, ὁ ἄρραφος χιτὼν τοῦ σωτῆρος ἔμεινεν ἀμέριστος. Ἀκουέτωσαν Ἀρειανοὶ καὶ Εὐνομιανοὶ οἱ μερίζοντες τῆς τοῦ πατρὸς οὐσίας τὸν υἱὸν ὅτι οἱ στρατιῶται μὲν οὐχ ἐτόλμησαν μερίσαι τὸν χιτῶνα τοῦ σωτῆρος, τουτέστι τὴν ἐνανθρώπησιν τῆς θεότητος. Καὶ οὗτοι μερίζοντες μέγα καὶ μικρὸν λέγουσι καὶ τοῦ μικροῦ πάλιν μικρότερον τὸ Πνεῦμα, καίτοι ἀκούοντες
 
 τοῦ Χριστοῦ λέγόντος ὅτι
 
 ἐγὼ καὶ ὁ πατὴρ ἕν ἐσμεν 
 . Καὶ περὶ τοῦ Πνεύματος πάλιν
 
 ὁ Παῦλος βοᾷ
 
 ὁ δὲ Κύριος τὸ Πνεῦμά ἐστιν. 
 
 Ἦν, φησιν, ὁ χιτὼν τοῦ σωτῆρος ἄρραφος, τουτέστιν,
 οὐκ ἐρραμμένον εἶχεν τὸ σῶμα ὁ Χριστὸς ἐξ ἀνδρὸς καὶ γυναικός, ἀλλ’ ἐκ παρθένου μόνης, ὑφασμένον δὲ τῇ τοῦ ἁγίου Πνεύματος τέχνῃ 
 ,
 
 ὡς μαρτυρεῖ πρὸς τὴν παρθένον λέγων ὁ ἄγγελος·
 
 Πνεῦμα ἅγιον ἐπελεύσεται ἐπὶ σὲ καὶ δύναμις ὑψίστου ἐπισκιάσει σοι.

Τούτων οὕτως ἐχόντων, ἀγαπητοί, ἔρχεται λοιπὸν ἐπὶ τὸν λεγόμενον κρανίου τόπον βαστάζων ἑαυτῷ τὸν σταυρόν. Καὶ ἀναβὰς ἐπὶ τὸ ξύλον, ἄρας τὸ καθ’ ἡμῶν χειρόγραφον τῶν ἁμαρτιῶν ἐκ τῶν χειρῶν τοῦ ἐχθροῦ προσήλωσεν τῷ σταυρῷ, καὶ σχίσας αὐτὸ τοῖς ἥλοις λοιπὸν ἄκυρον ἐποίησεν.
 Καὶ γενόμενος ὑπήκοος μέχρι θανάτου , κατὰ τὸν Παῦλον , 
 θανάτου δὲ σταυροῦ 
 , οὕτως τὴν ἄνοδον ἡμῖν τὴν εἰς οὐρανοὺς κατεσκεύασεν καὶ μαρτυρεῖ μοι τοῖς λόγοις
 
 αὐτὴ ἡ ἀλήθεια, Ἰησοῦς Χριστός , λέγων
 
 Πάτερ θέλω, ἵνα ὅπου εἰμὶ ἐγὼ καὶ οὗτοι ὦσι μετ’
 
 ἐμοῦ 
 . Ἀθάνατος γὰρ ὧν ὁ θεὸς Λόγος ἔπαθεν σαρκὶ δι’ ἡμᾶς, ἵνα ἡμεῖς οἱ ἀποθνήσκοντες διὰ τὸν ἐξαπατήσαντα διάβολον συναναστῶμεν τῷ Κυρίῳ ἐν δυνάμει,
 
 καθὼς ἡ Γραφὴ λέγει·
 
 ἔγειρε ὁ καθεύδων καὶ ἀνάστα ἐκ τῶν νεκρῶν καὶ ἐπιφαύσει σοι ὁ Χριστὸς 
 . Διὰ τοῦτο γὰρ ἔλαβεν σῶμα ὅμοιον ἡμῖν ὁ Χριστός , ἵνα τὸ φθαρτὸν ἡμῶν ἐνδύσῃ ἀφθαρσίαν καὶ τὸ θνητὸν ἡμῶν ἐνδύσῃ ἀθανασίαν καὶ μηκέτι ἔχομεν βασιλεύοντα καθ’ ἡμῶν τὸν θάνατον, καθὼς
 
 μαρτυρεῖ Παῦλος λέγων
 
 θάνατος ὑμῶν οὐκέτι κυριεύει. 
 
 Τῷ γὰρ οἰκείῳ θανάτῳ τὸν καθ’ ἡμῶν θάνατον ἐθανάτωσεν Ἰησοῦς ὁ Χριστὸς καὶ Θεός, ᾧ ἡ δόξα καὶ τὸ κράτος καὶ ἡ τιμὴ καὶ ἡ προσκύνησις σὺν τῷ πατρὶ καὶ τῷ παναγίῳ καὶ ἀγαθῷ καὶ ζωοποιῷ αὐτοῦ Πνεύματι, νῦν καὶ ἀεὶ καὶ εἰς τοὺς αἰῶνας τῶν αἰώνων. Ἀμήν.