ܝܺܗܽܘܕ݂ܳܐ ܥܰܒ݂ܕ݁ܳܐ ܕ݁ܝܶܫܽܘܥ ܡܫܺܝܚܳܐ ܇ ܐܰܚܳܐ ܕ݁ܶܝܢ ܕ݁ܝܰܥܩܽܘܒ݂
 ܆ ܠܥܰܡ̱ܡܶܐ̈ ܩܪܰܝܳܐ̈ ܕ݁ܒ݂ܰܐܠܳܗܳܐ ܐܰܒ݂ܳܐ ܪܚܺܝܡܺܝܢ ܇ ܘܰܒ݂ܝܶܫܽܘܥ ܡܫܺܝܚܳܐ ܢܛܺܝܪܺܝܢ
 .

ܪܰܚܡܶܐ̈ ܘܰܫܠܳܡܳܐ ܘܚܽܘܒ݁ܳܐ ܂ ܢܶܣܓ݁ܶܐ ܠܟ݂ܽܘܢ ܀

ܚܰܒ݁ܺܝܒ݂ܰܝ̈ ܆ ܟ݁ܰܕ݂ ܟ݁ܽܠܳܗ ܝܰܨܺܝܦ݂ܽܘܬ݂ܳܐ ܥܳܒ݂ܶܕ݂ ܐ̱ܢܳܐ
 ܠܡܶܟ݂ܬ݁ܰܒ݂ ܠܟ݂ܽܘܢ ܁ ܥܰܠ ܚܰܝܶܐ̈ ܕ݁ܺܝܠܰܢ ܕ݁ܓ݂ܰܘܳܐ ܆ ܐܰܢܰܢܩܺܐ ܐܺܝܬ݂ ܠܺܝ ܠܡܶܟ݂ܬ݁ܰܒ݂
 ܠܟ݂ܽܘܢ ܇ ܟ݁ܰܕ݂ ܡܦ݁ܺܝܣ ܐ̱ܢܳܐ ܆ ܕ݁ܰܐܓ݂ܽܘܢܳܐ ܬ݁ܶܥܒ݁ܕ݂ܽܘܢ ܚܠܳܦ݂ ܗܰܝܡܳܢܽܘܬ݂ܳܐ ܇
 ܐܰܝܕ݂ܳܐ ܕ݁ܰܚܕ݂ܳܐ ܙܒ݂ܰܢ ܐܶܫܬ݁ܰܠܡܰܬ݂ ܠܩܰܕ݁ܺܝܫܶܐ̈ .

ܩܢܰܘ ܓ݁ܶܝܪ ܐ̱ܢܳܫܺܝܢ̈ ܡܰܥܠܳܢܽܘܬ݂ܳܐ ܇ ܐܰܝܠܶܝܢ ܕ݁ܡܶܢ ܫܽܘܪܳܝܳܐ
 ܩܰܕ݁ܶܡܘ ܐܶܬ݂ܟ݁ܬ݂ܶܒ݂ܘ ܒ݁ܚܽܘܝܳܒ݂ܳܐ ܗܳܢܳܐ . ܐ̱ܢܳܫܳܐ ܪܰܫܺܝܥܶܐ̈ . ܕ݁ܰܠܛܰܝܒ݁ܽܘܬ݂ܶܗ
 ܕ݁ܰܐܠܳܗܰܢ ܡܰܗܦ݁ܟ݂ܺܝܢ ܠܛܰܢܦ݁ܽܘܬ݂ܳܐ . ܘܰܒ݂ܗܰܘ ܕ݁ܺܐܝܬ݂ܰܘܗ̱ܝ ܒ݁ܰܠܚܽܘܕ݂ܰܘܗ̱ܝ ܡܳܪܳܐ
 ܐܰܠܳܗܳܐ ܘܡܳܪܰܢ ܝܶܫܽܘܥ ܡܫܺܝܚܳܐ ܂ ܟ݁ܳܦ݂ܪܺܝܢ .

ܠܡܰܥ̱ܗܳܕ݂ܽܘܬ݂ܟ݂ܽܘܢ ܕ݁ܶܝܢ ܨܳܒ݂ܶܐ ܐ̱ܢܳܐ ܇ ܟ݁ܰܕ݂ ܝܳܕ݂ܥܺܝܢ
 ܐܢ̱ܬ݁ܽܘܢ ܟ݁ܽܠܗܶܝܢ ܆ ܕ݁ܰܐܠܳܗܳܐ ܟ݁ܰܕ݂ ܚܕ݂ܳܐ ܙܒ݂ܰܢ ܠܥܰܡܳܐ ܡܶܢ ܡܶܨܪܶܝܢ ܦ݁ܪܰܩ ܆ ܗܳܝ
 ܕ݁ܬ݂ܰܪܬ݁ܶܝܢ̈ ܠܰܐܝܠܶܝܢ ܕ݁ܠܳܐ ܗܰܝܡܶܢܘ ܐܰܘܒ݁ܶܕ݂ .

ܘܰܠܡܰܠܰܐܟ݂ܶܐ̈ ܐܰܝܠܶܝܢ ܕ݁ܠܳܐ ܢܛܰܪܘ ܪܺܝܫܳܢܽܘܬ݂ܗܽܘܢ ܇ ܐܶܠܳܐ
 ܫܒ݂ܰܩܘ ܥܽܘܡܪܳܐ ܕ݁ܺܝܠܗܽܘܢ ܆ ܠܕ݂ܺܝܢܳܐ ܕ݁ܝܰܘܡܳܐ ܪܰܒ݁ܳܐ ܁ ܒ݁ܰܐܣܽܘܪܶܐ̈ ܠܳܐ ܝܺܕ݂ܺܝܥܶܐ̈
 ܁ ܬ݁ܚܶܝܬ݂ ܥܰܡܛܳܢܳܐ ܂ ܢܳܛܰܪ .

ܐܰܝܟ݁ܰܢܳܐ ܕ݁ܰܣܕ݂ܽܘܡ ܘܥܳܡܽܘܪܳܐ ܘܰܡܕ݂ܺܝܢܳܬ݂ܳܐ̈ ܕ݁ܰܚܕ݂ܳܪܰܝܗܶܝܢ̈
 ܇ ܕ݁ܒ݂ܳܗ ܒ݁ܰܕ݂ܡܽܘܬ݂ܳܐ ܕ݁ܗܳܠܶܝܢ ܙܰܢܺܝ̈ ܘܶܐܙܰܠ ܒ݁ܳܬ݂ܰܪ ܒ݁ܶܣܪܳܐ ܐ̱ܚܪܺܢܳܐ ܆ ܣܺܝܡܳܢ̈
 ܬ݁ܚܶܝܬ݂ ܬ݁ܰܚܘܺܝܬ݂ܳܐ ܕ݁ܢܽܘܪܳܐ ܕ݁ܰܠܥܳܠܰܡ ܁ ܟ݁ܰܕ݂ ܡܚܰܝܒ݂ܳܢ̈ ܠܕ݂ܺܝܢܳܐ .

ܒ݁ܳܗ ܒ݁ܰܕ݂ܡܽܘܬ݂ܳܐ ܐܳܦ݂ ܗܳܠܶܝܢ ܕ݁ܰܒ݂ܚܶܠܡܶܐ̈ ܡܶܫܬ݁ܪܰܓ݂ܪܓ݂ܺܝܢ ܆
 ܠܒ݂ܶܣܪܳܐ ܡܰܢ ܡܛܰܢܦ݂ܺܝܢ . ܠܡܳܪܽܘܬ݂ܳܐ ܕ݁ܶܝܢ ܛܳܠܡܺܝܢ . ܘܰܠܬ݂ܶܫܒ݁ܽܘܚܬ݁ܳܐ ܡܓ݂ܰܕ݁ܦ݂ܺܝܢ
 .

ܡܺܝܟ݂ܳܐܝܶܠ ܕ݁ܶܝܢ ܪܺܝܫ ܡܰܠܰܐܟ݂ܶܐ̈ ܇ ܗܰܘ ܕ݁ܥܰܡ ܐܳܟ݂ܶܠܩܰܪܨܳܐ
 ܟ݁ܰܕ݂ ܕ݁ܳܐܶܢ ܁ ܡܡܰܠܶܠ ܗ̱ܘܳܐ ܡܶܛܽܠ ܦ݁ܰܓ݂ܪܶܗ ܕ݁ܡܽܘܫܶܐ ܆ ܠܳܐ ܐܰܡܪܰܚ ܕ݁ܢܰܝܬ݁ܶܐ
 ܥܠܰܘܗ̱ܝ ܕ݁ܺܝܢܳܐ ܕ݁ܓ݂ܽܘܕ݁ܳܦ݂ܳܐ . ܐܶܠܳܐ ܐܶܡܰܪ ܆ ܕ݁ܢܶܓ݂ܥܽܘܪ ܒ݁ܳܟ݂ ܡܳܪܝܳܐ .

ܗܳܠܶܝܢ ܕ݁ܶܝܢ ܁ ܒ݁ܰܐܝܠܶܝܢ ܕ݁ܠܳܐ ܝܳܕ݂ܥܺܝܢ ܂ ܡܓ݂ܰܕ݁ܦ݂ܺܝܢ .
 ܒ݁ܰܐܝܠܶܝܢ ܕ݁ܶܝܢ ܕ݁ܰܟ݂ܝܳܢܳܐܝܺܬ݂ ܐܰܝܟ݂ ܚܰܝܘܳܬ݂ܳܐ̈ ܚܰܪܫܳܬ݂ܳܐ̈ ܡܦ݁ܳܣܺܝܢ ܆ ܒ݁ܗܶܝܢ
 ܡܶܬ݂ܚܰܒ݁ܠܺܝܢ .

ܘܳܝ ܠܗܽܘܢ ܕ݁ܒ݂ܽܐܘܪܚܶܗ ܕ݁ܩܳܐܝܶܢ ܐܶܙܰܠܘ . ܘܒ݂ܳܬ݂ܰܪ ܛܳܥܝܽܘܬ݂ܶܗ
 ܕ݁ܒ݂ܶܠܥܰܡ ܒ݁ܰܐܓ݂ܪܳܐ ܐܶܫܬ݁ܰܪܰܚܘ . ܘܰܒ݂ܥܶܨܝܳܝܽܘܬ݂ܶܗ ܕ݁ܩܽܘܪܳܚ ܐܶܒ݂ܰܕ݂ܘ .

ܗܳܠܶܝܢ ܐܺܝܬ݂ܰܝܗܽܘܢ ܐܰܝܠܶܝܢ ܕ݁ܒ݂ܰܢܝܳܚܳܬ݂ܗܽܘܢ̈ ܟ݁ܰܕ݂
 ܡܟ݂ܰܬ݁ܡܺܝܢ ܁ ܡܶܬ݂ܦ݁ܰܪܦ݁ܥܺܝܢ . ܟ݁ܰܕ݂ ܕ݁ܠܳܐ ܕ݁ܶܚܠܬ݂ܳܐ ܢܰܦ݂ܫܗܽܘܢ ܪܳܥܶܝܢ . ܥܢܳܢܶܐ̈
 ܕ݁ܠܳܐ ܡܶܛܪܳܐ ܕ݁ܡܶܢ ܪܽܘܚܶܐ̈ ܦ݁ܳܗܝܳܢ̈ . ܐܺܝܠܳܢܶܐ̈ ܕ݁ܰܐܘܦ݁ܺܝ ܐܶܒ݁ܗܽܘܢ .
 ܕ݁ܺܐܝܬ݂ܰܝܗܽܘܢ ܕ݁ܠܳܐ ܦ݁ܺܐܪܶܐ̈ . ܕ݁ܡܺܝܬ݂ܘ ܬ݁ܶܢܝܳܢܽܘܬ݂ . ܘܰܣܠܶܩܘ ܡܶܢ ܥܶܩܳܪܰܝܗܽܘܢ̈
 .

ܓ݁ܰܠ̱ܠܶܐ̈ ܥܰܙܺܝܙܶܐ̈ ܕ݁ܝܰܡܳܐ ܇ ܕ݁ܰܒ݂ܝܰܕ݂ ܪܽܘܥܬ݁ܗܽܘܢ ܡܚܰܘܶܝܢ
 ܒ݁ܶܗܬ݁ܰܬ݂ܗܽܘܢ . ܟ݁ܰܘܟ݁ܒ݂ܶܐ̈ ܡܰܛܥܝܳܢܶܐ̈ . ܠܗܳܠܶܝܢ ܕ݁ܥܰܡܛܳܢܳܐ ܕ݁ܚܶܫܽܘܟ݂ܳܐ ܠܥܳܠܰܡ
 ܠܗܽܘܢ ܢܛܺܝܪ .

ܐܶܬ݂ܢܰܒ݁ܺܝ ܕ݁ܶܝܢ ܐܳܦ݂ ܠܗܳܠܶܝܢ ܆ ܗܰܘ ܕ݁ܺܐܝܬ݂ܰܘܗ̱ܝ ܕ݁ܫܰܒ݂ܥܳܐ
 ܡܶܢ ܐܳܕ݂ܳܡ ܁ ܚܢܽܘܟ݂ ܟ݁ܰܕ݂ ܐܳܡܰܪ ܆ ܕ݁ܗܳܐ ܡܳܪܝܳܐ ܐܳܬ݂ܶܐ ܒ݁ܪܶܒ݁ܘܳܬ݂ܳܐ̈ ܕ݁ܩܰܕ݁ܺܝܫܶܐ̈
 ܆

ܕ݁ܢܶܥܒ݁ܶܕ݂ ܕ݁ܺܝܢܳܐ ܥܰܠ ܟ݁ܽܠ ܆ ܘܰܠܡܰܟ݁ܳܣܽܘ ܠܟ݂ܽܠ ܢܰܦ݂ܫܳܬ݂ܳܐ̈
 ܇ ܡܶܛܽܠ ܟ݁ܽܠܗܽܘܢ ܥܒ݂ܳܕ݂ܶܐ̈ ܐܰܝܠܶܝܢ ܕ݁ܰܐܪܫܥܘ ܇ ܘܡܶܛܽܠ ܟ݁ܽܠܗܶܝܢ ܡܶܠܶܐ̈ ܩܰܫܝܳܬ݂ܳܐ̈
 ܁ ܐܰܝܠܶܝܢ ܕ݁ܡܰܠܶܠܘ ܂ ܚܰܛܳܝܶܐ̈ ܪܰܫܺܝܥܶܐ̈ .

ܗܳܠܶܝܢ ܐܶܢܽܘܢ ܕ݁ܡܰܪܛܢܺܝܢ ܘܥܳܕ݂ܠܺܝܢ ܒ݁ܟ݂ܽܠ ܨܶܒ݂ܘܳܢ̈ ܇ ܟ݁ܰܕ݂
 ܐܰܝܟ݂ ܪܓ݂ܺܝܓ݂ܳܬ݂ܳܐ̈ ܕ݁ܺܝܠܗܽܘܢ ܡܗܰܠܟ݂ܺܝܢ . ܘܦ݂ܽܘܡܗܽܘܢ ܡܡܰܠܶܠ ܓ݁ܢܺܝܚܳܬ݂ܳܐ̈ ܆
 ܘܰܡܫܰܒ݁ܚܺܝܢ ܠܦ݂ܰܪܨܽܘܦ݁ܶܐ̈ ܡܶܛܽܠ ܝܽܘܬ݂ܪܳܢܶܐ̈ ܀

ܐܰܢ̱ܬ݁ܽܘܢ ܕ݁ܶܝܢ ܚܰܒ݁ܺܝܒ݂ܰܝ̈ ܆ ܐܶܬ݁ܕ݁ܰܟ݂̱ܪܘ ܠܡܶܠܶܐ̈ ܐܰܝܠܶܝܢ
 ܕ݁ܩܰܕ݁ܶܡ ܐܶܬ݂ܶܐܡܰܪ ܡܶܢ ܫܠܺܝܚܰܘܗ̱ܝ̈ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇

ܕ݁ܳܐܡܪܺܝܢ ܗ̱ܘܰܘ ܠܟ݂ܽܘܢ ܆ ܕ݁ܰܒ݂ܚܰܪܬ݂ܳܐ ܕ݁ܙܰܒ݂ܢܶܐ̈ ܢܶܗܘܽܘܢ
 ܐܰܝܠܶܝܢ ܕ݁ܰܡܒ݂ܰܙܚܺܝܢ ܇ ܕ݁ܰܐܝܟ݂ ܪܓ݂ܺܝܓ݂ܳܬ݂ܳܐ̈ ܕ݁ܺܝܠܗܽܘܢ ܐܳܙܺܠ̱ܝܢ ܒ݁ܳܬ݂ܰܪ ܪܽܘܫܥܳܐ
 .

ܗܳܠܶܝܢ ܐܺܝܬ݂ܰܝܗܽܘܢ ܐܰܝܠܶܝܢ ܕ݁ܰܡܦ݂ܰܪܫܺܝܢ . ܢܰܦ݂ܫܳܢܳܝܶܐ̈ .
 ܕ݁ܪܽܘܚܳܐ ܠܰܝܬ݁ ܠܗܽܘܢ .

ܐܰܢ̱ܬ݁ܽܘܢ ܕ݁ܶܝܢ ܚܰܒ݁ܺܝܒ݂ܰܝ̈ ܆ ܒ݁ܗܰܝܡܳܢܽܘܬ݂ܳܐ ܕ݁ܺܝܠܟ݂ܽܘܢ
 ܩܰܕ݁ܺܝܫܬ݁ܳܐ ܁ ܐܶܬ݂ܒ݁ܰܢܰܘ ܡܶܢ ܕ݁ܪܺܝܫ ܒ݁ܪܽܘܚܳܐ ܩܰܕ݁ܺܝܫܳܐ ܂ ܟ݁ܰܕ݂ ܡܨܰܠܶܝܢ .

ܢܰܦ݂ܫܰܢ ܕ݁ܶܝܢ ܒ݁ܚܽܘܒ݁ܳܐ ܕ݁ܰܐܠܳܗܳܐ ܢܶܛܰܪ ܁ ܟ݁ܰܕ݂ ܡܣܰܟ݁ܶܝܢܰܢ
 ܠܰܚܢܳܢܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇ ܠܚܰܝܶܐ̈ ܕ݁ܺܝܠܰܢ ܕ݁ܰܠܥܳܠܰܡ .

ܘܰܠܡܶܢܗܽܘܢ ܡܰܢ ܡܶܢ ܢܽܘܪܳܐ ܚܛܽܘܦ݂ܘ .

ܟ݁ܰܕ݂ ܕ݁ܶܝܢ ܡܶܬ݁ܬ݁ܘܶܝܢ ܁ ܐܶܬ݂ܪܰܚܰܡܘ ܥܠܰܝܗܽܘܢ ܒ݁ܕ݂ܶܚܠܬ݂ܳܐ ܇
 ܟ݁ܰܕ݂ ܣܳܢܶܝܢ ܐܢ̱ܬ݁ܽܘܢ ܐܳܦ݂ ܠܟ݂ܽܘܬ݁ܺܝܢܳܐ ܕ݁ܡܶܢ ܒ݁ܶܣܪܳܐ ܕ݁ܰܡܟ݂ܰܬ݁ܡܳܐ .

ܠܗܰܘ ܕ݁ܶܝܢ ܕ݁ܡܶܫܟ݁ܰܚ ܕ݁ܰܢܢܰܛܰܪ ܠܰܢ ܕ݁ܠܳܐ ܫܽܘܪܰܥܬ݂ܳܐ ܘܰܕ݂ܠܳܐ
 ܟ݁ܽܘܬ݂ܡܳܐ ܇ ܘܰܢܩܺܝܡ ܕ݁ܠܳܐ ܡܽܘܡܳܐ :

ܒ݁ܰܠܚܽܘܕ݂ܰܘܗ̱ܝ ܐܰܠܳܗܳܐ ܦ݁ܳܪܽܘܩܰܢ ܁ ܒ݁ܝܰܕ݂ ܝܶܫܽܘܥ ܡܫܺܝܚܳܐ
 ܡܳܪܰܢ ܇ ܩܕ݂ܳܡ ܬ݁ܶܫܒ݁ܽܘܚܬ݁ܶܗ ܒ݁ܚܰܕ݂ܽܘܬ݂ܳܐ ܆ ܠܶܗ ܫܽܘܒ݂ܚܳܐ ܘܽܐܘܚܕ݁ܳܢܳܐ ܘܺܐܝܩܳܪܳܐ
 ܘܪܰܒ݁ܽܘܬ݂ܳܐ ܁ ܐܳܦ݂ ܗܳܫܳܐ ܘܰܒ݂ܟ݂ܽܠܗܽܘܢ ܥܳܠܡܶܐ̈ ܂ ܐܰܡܺܝܢ ܀