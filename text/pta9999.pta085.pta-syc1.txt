ܡܣܰܒ݁ܪܺܝܢܰܢ ܠܟ݂ܽܘܢ ܆ ܠܗܰܘ ܕ݁ܺܐܝܬ݂ܰܘܗ̱ܝ ܗ̱ܘܳܐ ܡܶܢ ܒ݁ܪܺܫܺܝܬ݂ ܇
 ܗܰܘ ܕ݁ܰܫܡܰܥܢ ܘܰܚܙܰܝܢܳܝܗ̱ܝ ܒ݁ܥܰܝܢܰܝܢ̈ . ܚܙܰܝܢ ܘܓ݂ܰܫܢ ܒ݁ܺܐܝܕ݂ܰܝܢ̈ ܆ ܗܰܘ
 ܕ݁ܺܐܝܬ݂ܰܘܗ̱ܝ ܡܶܠܬ݂ܳܐ ܕ݁ܚܰܝܶܐ̈ .

ܘܚܰܝܶܐ̈ ܐܶܬ݂ܓ݁ܠܺܝܘ . ܘܰܚܙܰܝܢ ܘܣܳܗܕ݁ܺܝܢܰܢ . ܘܡܰܟ݂ܪܙܺܝܢܰܢ
 ܠܟ݂ܽܘܢ ܚܰܝܶܐ̈ ܕ݁ܰܠܥܳܠܰܡ ܇ ܗܳܢܽܘܢ ܕ݁ܺܐܝܬ݂ܰܝܗܽܘܢ ܗ̱ܘܰܘ ܠܘܳܬ݂ ܐܰܒ݂ܳܐ ܂ ܘܶܐܬ݂ܓ݁ܠܺܝܘ
 ܠܰܢ .

ܘܡܶܕ݁ܶܡ ܕ݁ܰܚܙܰܝܢ ܘܰܫܡܰܥܢ ܆ ܡܰܘܕ݁ܥܺܝܢܰܢ ܐܳܦ݂ ܠܟ݂ܽܘܢ ܇
 ܕ݁ܬ݂ܶܗܘܶܐ ܠܟ݂ܽܘܢ ܫܰܘܬ݁ܳܦ݂ܽܘܬ݂ܳܐ ܥܰܡܰܢ . ܘܫܰܘܬ݁ܳܦ݂ܽܘܬ݂ܰܢ ܕ݁ܶܝܢ ܕ݁ܺܝܠܰܢ ܐܺܝܬ݂ܶܝܗ ܆
 ܥܰܡ ܐܰܒ݂ܳܐ ܘܥܰܡ ܒ݁ܪܶܗ ܝܶܫܽܘܥ ܡܫܺܝܚܳܐ .

ܘܗܳܠܶܝܢ ܟ݁ܳܬ݂ܒ݁ܺܝܢܰܢ ܠܟ݂ܽܘܢ ܆ ܕ݁ܚܰܕ݂ܽܘܬ݂ܰܢ ܕ݁ܰܒ݂ܟ݂ܽܘܢ ܬ݁ܶܗܘܶܐ
 ܡܫܰܡܠܝܳܐ .

ܘܗܳܕ݂ܶܐ ܗ̱ܝ ܣܒ݂ܰܪܬ݂ܳܐ ܕ݁ܰܫܡܰܥܢ ܡܶܢܶܗ ܇ ܘܰܡܣܰܒ݁ܪܺܝܢܰܢ ܠܟ݂ܽܘܢ ܆
 ܕ݁ܰܐܠܳܗܳܐ ܢܽܘܗܪܳܐ ܗ̱ܘ ܆ ܘܚܶܫܽܘܟ݂ܳܐ ܟ݁ܽܠ ܟ݁ܽܠܶܗ ܠܰܝܬ݁ ܒ݁ܶܗ .

ܘܶܐܢ ܐܳܡܪܺܝܢܰܢ ܕ݁ܫܰܘܬ݁ܳܦ݂ܽܘܬ݂ܳܐ ܐܺܝܬ݂ ܠܰܢ ܥܰܡܶܗ ܘܰܡܗܰܠܟ݂ܺܝܢܰܢ
 ܒ݁ܚܶܫܽܘܟ݂ܳܐ ܆ ܕ݁ܰܓ݁ܳܠܶܐ̈ ܚ̱ܢܰܢ ܘܠܰܘ ܒ݁ܰܫܪܳܪܳܐ ܪܳܕ݂ܶܝܢܰܢ .

ܐܶܢ ܕ݁ܶܝܢ ܒ݁ܢܽܘܗܪܳܐ ܡܗܰܠܟ݂ܺܝܢܰܢ ܐܰܝܟ݂ ܕ݁ܗܽܘ ܐܺܝܬ݂ܰܘܗ̱ܝ
 ܒ݁ܢܽܘܗܪܳܐ ܆ ܐܺܝܬ݂ ܠܰܢ ܫܰܘܬ݁ܳܦ݂ܽܘܬ݂ܳܐ ܥܰܡ ܚܕ݂ܳܕ݂ܶܐ̈ ܇ ܘܰܕ݂ܡܳܐ ܕ݁ܝܶܫܽܘܥ ܒ݁ܪܶܗ
 ܡܕ݂ܰܟ݁ܶܐ ܠܰܢ ܡܶܢ ܟ݁ܽܠܗܽܘܢ ܚܛܳܗܰܝܢ̈ .

ܘܶܐܢ ܢܺܐܡܰܪ ܕ݁ܠܰܝܬ݁ ܠܰܢ ܚܛܺܝܬ݂ܳܐ ܆ ܢܰܦ݂ܫܰܢ ܡܰܛܥܶܝܢܰܢ .
 ܘܰܫܪܳܪܳܐ ܠܰܝܬ݁ ܒ݁ܰܢ .

ܐܶܢ ܕ݁ܶܝܢ ܡܰܘܕ݁ܶܝܢܰܢ ܒ݁ܰܚܛܳܗܰܝܢ̈ ܆ ܡܗܰܝܡܰܢ ܗ̱ܽܘ ܘܙܰܕ݁ܺܝܩ ܁
 ܕ݁ܢܶܫܒ݁ܽܘܩ ܠܰܢ ܚܛܳܗܰܝܢ̈ ܇ ܘܰܢܕ݂ܰܟ݁ܶܝܢ ܡܶܢ ܟ݁ܽܠܶܗ ܥܰܘܠܰܢ .

ܘܶܐܢ ܐܳܡܪܺܝܢܰܢ ܕ݁ܠܳܐ ܚܛܰܝܢ ܆ ܥܳܒ݂ܕ݁ܺܝܢܰܢ ܠܶܗ ܕ݁ܰܓ݁ܳܠܳܐ .
 ܘܡܶܠܬ݂ܶܗ ܠܰܝܬ݁ ܠܘܳܬ݂ܰܢ ܀

ܒ݁ܢܰܝ̈ ܆ ܗܳܠܶܝܢ ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ ܂ ܕ݁ܠܳܐ ܬ݁ܶܚܛܽܘܢ . ܘܶܐܢ
 ܐ̱ܢܳܫ ܢܶܚܛܶܐ ܆ ܐܺܝܬ݂ ܠܰܢ ܦ݁ܰܪܰܩܠܺܛܳܐ ܠܘܳܬ݂ ܐܰܒ݂ܳܐ ܇ ܝܶܫܽܘܥ ܡܫܺܝܚܳܐ ܙܰܕ݁ܺܝܩܳܐ
 .

ܗܽܘܝܽܘ ܓ݁ܶܝܪ ܚܽܘܣܳܝܳܐ ܕ݁ܥܰܠ ܐܰܦ݁ܰܝ̈ ܚܛܳܗܰܝܢ̈ . ܘܠܰܘ ܚܠܳܦ݂ܰܝܢ
 ܕ݁ܺܝܠܰܢ ܒ݁ܰܠܚܽܘܕ݂ ܆ ܐܶܠܳܐ ܐܳܦ݂ ܚܠܳܦ݂ ܟ݁ܽܠܶܗ ܥܳܠܡܳܐ .

ܘܰܒ݂ܗܳܕ݂ܶܐ ܡܰܪܓ݁ܫܺܝܢܰܢ ܕ݁ܺܝܕ݂ܰܥܢܳܝܗ̱ܝ ܆ ܐܶܢ ܢܳܛܪܺܝܢܰܢ
 ܦ݁ܽܘܩܕ݁ܳܢܰܘܗ̱ܝ̈ .

ܗܰܘ ܓ݁ܶܝܪ ܕ݁ܳܐܡܰܪ ܕ݁ܺܝܕ݂ܰܥܬ݂ܶܗ ܇ ܘܦ݂ܽܘܩܕ݁ܳܢܰܘܗ̱ܝ̈ ܠܳܐ ܢܳܛܰܪ ܆
 ܕ݁ܰܓ݁ܳܠܳܐ ܗܽܘ . ܘܰܫܪܳܪܳܐ ܠܰܝܬ݁ ܒ݁ܶܗ .

ܗܰܘ ܕ݁ܶܝܢ ܕ݁ܢܳܛܰܪ ܡܶܠܬ݂ܶܗ ܆ ܒ݁ܗܳܢܳܐ ܡܫܰܠܰܡ ܫܰܪܺܝܪܳܐܝܺܬ݂
 ܚܽܘܒ݁ܶܗ ܕ݁ܰܐܠܳܗܳܐ . ܒ݁ܗܳܕ݂ܶܐ ܓ݁ܶܝܪ ܝܳܕ݂ܥܺܝܢܰܢ ܁ ܕ݁ܒ݂ܶܗ ܚܢܰܢ .

ܗܰܘ ܕ݁ܳܐܡܰܪ ܕ݁ܒ݂ܶܗ ܐܺܝܬ݂ܰܝ ܆ ܘܳܠܶܐ ܠܶܗ ܕ݁ܰܐܝܟ݂ ܗܰܠܟ݂ܳܬ݂ܶܗ̈
 ܕ݁ܺܝܠܶܗ ܢܗܰܠܶܟ݂ ܀.܀.܀܀

ܚܰܒ݁ܺܝܒ݂ܰܝ̈ ܆ ܠܰܘ ܦ݁ܽܘܩܕ݁ܳܢܳܐ ܚܰܕ݂̱ܬ݂ܳܐ ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ
 ܆ ܐܶܠܳܐ ܦ݁ܽܘܩܕ݁ܳܢܳܐ ܥܰܬ݁ܺܝܩܳܐ ܇ ܗܰܘ ܕ݁ܺܐܝܬ݂ ܗ̱ܘܳܐ ܠܟ݂ܽܘܢ ܡܶܢ ܒ݁ܪܺܫܺܝܬ݂ .
 ܦ݁ܽܘܩܕ݁ܳܢܳܐ ܕ݁ܶܝܢ ܥܰܬ݁ܺܝܩܳܐ ܐܺܝܬ݂ܰܘܗ̱ܝ ܡܶܠܬ݂ܳܐ ܗܳܝ ܕ݁ܰܫܡܰܥܬ݁ܽܘܢ .

ܬ݁ܽܘܒ݂ ܦ݁ܽܘܩܕ݁ܳܢܳܐ ܚܰܕ݂̱ܬ݂ܳܐ ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ ܇ ܗܰܘ
 ܕ݁ܺܐܝܬ݂ܰܘܗ̱ܝ ܫܰܪܺܝܪܳܐ ܁ ܒ݁ܶܗ ܘܰܒ݂ܟ݂ܽܘܢ ܆ ܕ݁ܚܶܫܽܘܟ݂ܳܐ ܥܒ݂ܰܪ ܠܶܗ ܇ ܘܢܽܘܗܪܳܐ
 ܫܰܪܺܝܪܳܐ ܫܰܪܺܝ ܡܶܬ݂ܚܙܶܐ .

ܡܰܢ ܕ݁ܳܐܡܰܪ ܗܳܟ݂ܺܝܠ ܕ݁ܺܐܝܬ݂ܰܘܗ̱ܝ ܒ݁ܢܽܘܗܪܳܐ ܇ ܘܣܳܢܶܐ ܠܰܐܚܽܘܗ̱ܝ
 ܆ ܒ݁ܚܶܫܽܘܟ݂ܳܐ ܐܺܝܬ݂ܰܘܗ̱ܝ ܥܕ݂ܰܡܳܐ ܠܗܳܫܳܐ .

ܗܰܘ ܕ݁ܶܝܢ ܕ݁ܡܰܚܶܒ݂ ܠܰܐܚܽܘܗ̱ܝ ܆ ܒ݁ܢܽܘܗܪܳܐ ܡܟ݂ܰܬ݁ܰܪ . ܘܟ݂ܶܫܠܳܐ
 ܠܰܝܬ݁ ܒ݁ܶܗ .

ܗܰܘ ܕ݁ܶܝܢ ܕ݁ܣܳܢܶܐ ܠܰܐܚܽܘܗ̱ܝ ܆ ܒ݁ܚܶܫܽܘܟ݂ܳܐ ܐܺܝܬ݂ܰܘܗ̱ܝ .
 ܘܰܒ݂ܚܶܫܽܘܟ݂ܳܐ ܡܗܰܠܶܟ݂ . ܘܠܳܐ ܝܳܕ݂ܰܥ ܁ ܠܰܐܝܟ݁ܳܐ ܐܳܙܶܠ ܇ ܡܶܛܽܠ ܕ݁ܚܶܫܽܘܟ݂ܳܐ ܣܰܡܺܝ
 ܐܶܢܶܝܢ̈ ܥܰܝܢܰܘܗ̱ܝ̈ ܀

ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ ܒ݁ܢܰܝܳܐ̈ ܆ ܕ݁ܶܐܫܬ݁ܒ݂ܶܩܘ ܠܟ݂ܽܘܢ
 ܚܛܳܗܰܝܟ݁ܽܘܢ̈ ܂ ܡܶܛܽܠ ܫܡܶܗ .

ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ ܐܰܒ݂ܳܗܶܐ̈ ܆ ܕ݁ܺܝܕ݂ܰܥܬ݁ܽܘܢܳܝܗ̱ܝ ܠܗܰܘ
 ܕ݁ܺܐܝܬ݂ܰܘܗ̱ܝ ܗ̱ܘܳܐ ܡܶܢ ܒ݁ܪܺܫܺܝܬ݂ . ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ ܥܠܰܝܡܶܐ̈ ܆
 ܕ݁ܰܙܟ݂ܰܝܬ݁ܽܘܢܳܝܗ̱ܝ ܠܒ݂ܺܝܫܳܐ . ܟ݁ܶܬ݂ܒ݁ܶܬ݂ ܠܟ݂ܽܘܢ ܛܠܳܝܶܐ̈ ܆ ܕ݁ܺܝܕ݂ܰܥܬ݁ܽܘܢ ܠܰܐܒ݂ܳܐ
 .

ܟ݁ܶܬ݂ܒ݁ܶܬ݂ ܠܟ݂ܽܘܢ ܐܰܒ݂ܳܗܶܐ̈ ܆ ܕ݁ܺܝܕ݂ܰܥܬ݁ܽܘܢ ܠܗܰܘ ܕ݁ܡܶܢ
 ܒ݁ܪܺܫܺܝܬ݂ . ܟ݁ܶܬ݂ܒ݁ܶܬ݂ ܠܟ݂ܽܘܢ ܥܠܰܝܡܶܐ̈ ܆ ܕ݁ܚܰܝܠܬ݂ܳܢܶܐ̈ ܐܢ̱ܬ݁ܽܘܢ . ܘܡܶܠܬ݂ܶܗ
 ܕ݁ܰܐܠܳܗܳܐ ܫܰܪܝܳܐ ܒ݁ܟ݂ܽܘܢ . ܘܰܙܟ݂ܰܝܬ݁ܽܘܢܳܝܗ̱ܝ ܠܒ݂ܺܝܫܳܐ .

ܠܳܐ ܬ݁ܶܪܚܡܽܘܢ ܠܥܳܠܡܳܐ ܆ ܘܠܳܐ ܠܡܶܕ݁ܶܡ ܕ݁ܺܐܝܬ݂ ܒ݁ܶܗ . ܡܰܢ
 ܓ݁ܶܝܪ ܕ݁ܪܳܚܶܡ ܠܥܳܠܡܳܐ ܆ ܚܽܘܒ݁ܶܗ ܕ݁ܰܐܒ݂ܳܐ ܠܰܝܬ݁ ܒ݁ܶܗ .

ܟ݁ܽܠ ܡܶܕ݁ܶܡ ܓ݁ܶܝܪ ܕ݁ܺܐܝܬ݂ ܒ݁ܶܗ ܒ݁ܥܳܠܡܳܐ ܆ ܪܶܓ݁ܬ݂ܳܐ ܗܽܘ
 ܕ݁ܦ݂ܰܓ݂ܪܳܐ . ܘܪܶܓ݁ܬ݂ܳܐ ܕ݁ܥܰܝܢܶܐ̈ ܆ ܘܫܽܘܒ݂ܗܳܪܳܐ ܕ݁ܥܳܠܡܳܐ . ܗܳܠܶܝܢ ܕ݁ܠܳܐ ܗ̱ܘܰܝ̈
 ܡܶܢ ܐܰܒ݂ܳܐ ܆ ܐܶܠܳܐ ܡܶܢܶܗ ܐܶܢܶܝܢ̈ ܡܶܢ ܥܳܠܡܳܐ .

ܘܥܳܒ݂ܰܪ ܥܳܠܡܳܐ ܁ ܗܽܘ ܘܪܶܓ݁ܬ݂ܶܗ . ܗܰܘ ܕ݁ܶܝܢ ܕ݁ܥܳܒ݂ܶܕ݂
 ܨܶܒ݂ܝܳܢܶܗ ܕ݁ܰܐܠܳܗܳܐ ܆ ܡܩܰܘܶܐ ܠܥܳܠܰܡ ܀

ܒ݁ܢܰܝ̈ ܆ ܙܰܒ݂ܢܳܐ ܗܽܘ ܐ̱ܚܪܳܝܳܐ . ܘܰܐܝܟ݂ ܡܶܕ݁ܶܡ ܕ݁ܰܫܡܰܥܬ݁ܽܘܢ
 ܕ݁ܳܐܬ݂ܶܐ ܡܫܺܝܚܳܐ ܕ݁ܰܓ݁ܳܠܳܐ ܆ ܘܗܳܫܳܐ ܗܘܰܘ ܠܗܽܘܢ ܣܰܓ݁ܺܝܶܐܐ̈ ܡܫܺܝܚܶܐ̈ ܕ݁ܰܓ݁ܳܠܶܐ̈ .
 ܘܡܶܢ ܗܳܕ݂ܶܐ ܝܳܕ݂ܥܺܝܢܰܢ ܆ ܕ݁ܙܰܒ݂ܢܳܐ ܗܽܘ ܐ̱ܚܪܳܝܳܐ .

ܡܶܢܰܢ ܢܦ݂ܰܩܘ ܆ ܐܶܠܳܐ ܠܰܘ ܡܶܢܰܢ ܗ̱ܘܰܘ . ܐܶܠܽܘ ܓ݁ܶܝܪ ܡܶܢܰܢ
 ܗ̱ܘܰܘ ܆ ܠܘܳܬ݂ܰܢ ܡܟ݂ܰܬ݁ܪܺܝܢ ܗ̱ܘܰܘ . ܐܶܠܳܐ ܢܦ݂ܰܩܘ ܡܶܢܰܢ ܆ ܕ݁ܬ݂ܶܬ݂ܺܝܕ݂ܰܥ ܕ݁ܠܰܘ
 ܡܶܢܰܢ ܗ̱ܘܰܘ .

ܘܰܐܢ̱ܬ݁ܽܘܢ ܁ ܡܫܺܝܚܽܘܬ݂ܳܐ ܐܺܝܬ݂ ܠܟ݂ܽܘܢ ܡܶܢ ܩܰܕ݁ܺܝܫܳܐ ܆
 ܘܦ݂ܳܪܫܺܝܢ ܐܢ̱ܬ݁ܽܘܢ ܗ̱ܽܘ ܠܟ݂ܽܠ ܐ̱ܢܳܫ .

ܠܳܐ ܟ݁ܶܬ݂ܒ݁ܶܬ݂ ܠܟ݂ܽܘܢ ܆ ܕ݁ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܠܶܗ ܠܰܫܪܳܪܳܐ
 ܇ ܐܶܠܳܐ ܕ݁ܝܳܕ݂ܥܺܝܢ ܐܢ̱ܬ݁ܽܘܢ ܠܶܗ ܇ ܘܰܕ݂ܟ݂ܽܠܳܗ ܕ݁ܰܓ݁ܳܠܽܘܬ݂ܳܐ ܠܳܐ ܗ̱ܘܳܬ݂ ܡܶܢܶܗ ܡܶܢ
 ܫܪܳܪܳܐ .

ܡܰܢܽܘ ܕ݁ܰܓ݁ܳܠܳܐ ܆ ܐܶܠܳܐ ܐܶܢ ܐܰܝܢܳܐ ܕ݁ܟ݂ܳܦ݂ܰܪ ܕ݁ܝܶܫܽܘܥ ܠܳܐ
 ܗ̱ܘܳܐ ܡܫܺܝܚܳܐ . ܗܳܢܳܐ ܗܽܘ ܡܫܺܝܚܳܐ ܕ݁ܰܓ݁ܳܠܳܐ . ܗܰܘ ܕ݁ܟ݂ܳܦ݂ܰܪ ܒ݁ܰܐܒ݂ܳܐ ܆ ܟ݁ܳܦ݂ܰܪ
 ܐܳܦ݂ ܒ݁ܰܒ݂ܪܳܐ .

ܘܗܰܘ ܕ݁ܟ݂ܳܦ݂ܰܪ ܒ݁ܰܒ݂ܪܳܐ ܆ ܐܳܦ݂ܠܳܐ ܒ݁ܰܐܒ݂ܳܐ ܡܗܰܝܡܶܢ . ܡܰܢ
 ܕ݁ܡܰܘܕ݁ܶܐ ܒ݁ܰܒ݂ܪܳܐ ܆ ܐܳܦ݂ ܒ݁ܰܐܒ݂ܳܐ ܡܰܘܕ݁ܶܐ .

ܘܰܐܢ̱ܬ݁ܽܘܢ ܁ ܡܶܕ݁ܶܡ ܕ݁ܰܫܡܰܥܬ݁ܽܘܢ ܡܶܢ ܩܕ݂ܺܝܡ ܆ ܢܩܰܘܶܐ
 ܠܘܳܬ݂ܟ݂ܽܘܢ . ܐܶܢ ܓ݁ܶܝܪ ܡܩܰܘܶܐ ܠܘܳܬ݂ܟ݂ܽܘܢ ܡܶܕ݁ܶܡ ܕ݁ܰܫܡܰܥܬ݁ܽܘܢ ܡܶܢ ܩܕ݂ܺܝܡ ܆ ܐܳܦ݂
 ܐܰܢ̱ܬ݁ܽܘܢ ܡܩܰܘܶܝܢ ܐܢ̱ܬ݁ܽܘܢ ܒ݁ܰܐܒ݂ܳܐ ܘܒ݂ܰܒ݂ܪܳܐ .

ܘܗܳܢܰܘ ܫܽܘܘ̱ܕ݁ܳܝܳܐ ܕ݁ܶܐܫܬ݁ܰܘܕ݁ܺܝ ܠܰܢ ܆ ܚܰܝܶܐ̈ ܕ݁ܰܠܥܳܠܰܡ
 .

ܗܳܠܶܝܢ ܕ݁ܶܝܢ ܟ݁ܶܬ݂ܒ݁ܶܬ݂ ܠܟ݂ܽܘܢ ܆ ܡܶܛܽܠ ܐܰܝܠܶܝܢ ܕ݁ܡܰܛܥܶܝܢ
 ܠܟ݂ܽܘܢ .

ܘܳܐܦ݂ ܐܰܢ̱ܬ݁ܽܘܢ ܁ ܐܶܢ ܬ݁ܩܰܘܶܐ ܠܘܳܬ݂ܟ݂ܽܘܢ ܡܫܺܝܚܽܘܬ݂ܳܐ
 ܕ݁ܩܰܒ݁ܶܠܬ݁ܽܘܢ ܡܶܢܶܗ ܆ ܠܳܐ ܣܢܺܝܩܺܝܢ ܐܢ̱ܬ݁ܽܘܢ ܕ݁ܐ̱ܢܳܫ ܢܰܠܶܦ݂ܟ݂ܽܘܢ . ܐܶܠܳܐ ܐܰܝܟ݂
 ܡܫܺܝܚܽܘܬ݂ܳܐ ܕ݁ܺܐܝܬ݂ܶܝܗ ܡܶܢ ܐܰܠܳܗܳܐ ܆ ܗܺܝ ܡܰܠܦ݂ܳܐ ܠܟ݂ܽܘܢ ܥܰܠ ܟ݁ܽܠܡܶܕ݁ܶܡ .
 ܘܫܰܪܺܝܪܳܐ ܗ̱ܝ ܘܠܰܝܬ݁ ܒ݁ܳܗ ܕ݁ܰܓ݁ܳܠܽܘܬ݂ܳܐ . ܘܰܐܝܟ݂ ܕ݁ܰܐܠܶܦ݂ܟ݂ܽܘܢ ܆ ܩܰܘܰܘ ܒ݁ܶܗ
 .

ܘܗܳܫܳܐ ܒ݁ܢܰܝ̈ ܆ ܩܰܘܰܘ ܒ݁ܶܗ ܆ ܕ݁ܡܳܐ ܕ݁ܡܶܬ݂ܓ݁ܠܶܐ ܁ ܠܳܐ
 ܢܶܒ݂ܗܰܬ݂ ܡܶܢܶܗ . ܐܶܠܳܐ ܬ݁ܶܗܘܶܐ ܠܰܢ ܓ݁ܰܠܝܽܘܬ݂ ܐܰܦ݁ܶܐ̈ ܒ݁ܡܶܐܬ݂ܺܝܬ݂ܶܗ .

ܐܶܢ ܝܺܕ݂ܰܥܬ݁ܽܘܢ ܕ݁ܙܰܕ݁ܺܝܩ ܗ̱ܽܘ ܆ ܕ݁ܰܥܘ ܁ ܕ݁ܳܐܦ݂ ܟ݁ܽܠ
 ܕ݁ܥܳܒ݂ܶܕ݂ ܙܰܕ݁ܺܝܩܽܘܬ݂ܳܐ ܆ ܡܶܢܶܗ ܐܺܝܬ݂ܰܘܗ̱ܝ ܀

ܘܰܚܙܰܘ ܁ ܕ݁ܰܟ݂ܡܳܐ ܣܰܓ݁ܺܝ ܚܽܘܒ݁ܶܗ ܕ݁ܰܐܒ݂ܳܐ ܠܘܳܬ݂ܰܢ ܆
 ܕ݁ܰܒ݂ܢܰܝܳܐ̈ ܩܪܳܢ ܂ ܐܳܦ݂ ܥܰܒ݂ܕ݁ܰܢ . ܡܶܛܽܠ ܗܳܢܳܐ ܥܳܠܡܳܐ ܠܳܐ ܝܳܕ݂ܰܥ ܠܰܢ ܇ ܡܶܛܽܠ
 ܕ݁ܳܐܦ݂ܠܳܐ ܠܶܗ ܝܺܕ݂ܰܥ ܀

ܚܰܒ݁ܺܝܒ݂ܰܝ̈ ܆ ܗܳܫܳܐ ܒ݁ܢܰܘܗ̱ܝ̈ ܚܢܰܢ ܕ݁ܰܐܠܳܗܳܐ . ܘܠܳܐ ܐܶܬ݂ܓ݁ܠܺܝ
 ܥܕ݂ܰܡܳܐ ܠܗܳܫܳܐ ܆ ܡܳܢܳܐ ܥܬ݂ܺܝܕ݂ܺܝܢܰܢ ܕ݁ܢܶܗܘܶܐ . ܝܳܕ݂ܥܺܝܢܰܢ ܕ݁ܶܝܢ ܕ݁ܡܳܐ
 ܕ݁ܶܐܬ݂ܓ݁ܠܺܝ ܆ ܒ݁ܰܕ݂ܡܽܘܬ݂ܶܗ ܗܳܘܶܝܢܰܢ . ܘܚܳܙܶܝܢܰܢ ܠܶܗ ܐܰܝܟ݂ ܡܶܕ݁ܶܡ ܕ݁ܺܐܝܬ݂ܰܘܗ̱ܝ
 .

ܘܟ݂ܽܠ ܐܰܝܢܳܐ ܕ݁ܺܐܝܬ݂ ܠܶܗ ܥܠܰܘܗ̱ܝ ܗܳܢܳܐ ܣܰܒ݂ܪܳܐ ܆ ܡܕ݂ܰܟ݁ܶܐ
 ܢܰܦ݂ܫܶܗ ܐܰܝܟ݂ ܕ݁ܗܽܘ ܕ݁ܟ݂ܶܐ ܗ̱ܽܘ .

ܡܰܢ ܕ݁ܶܝܢ ܕ݁ܥܳܒ݂ܶܕ݂ ܚܛܺܝܬ݂ܳܐ ܆ ܥܰܘܠܳܐ ܣܳܥܰܪ . ܚܛܺܝܬ݂ܳܐ ܓ݁ܶܝܪ
 ܟ݁ܽܠܳܗ ܥܰܘܠܳܐ ܗ̱ܝ .

ܘܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܗܰܘ ܕ݁ܶܐܬ݂ܓ݁ܠܺܝ ܕ݁ܢܶܣܰܒ݂ ܚܛܳܗܰܝܢ̈ .
 ܘܰܚܛܺܝܬ݂ܳܐ ܒ݁ܶܗ ܠܰܝܬ݁ .

ܘܟ݂ܽܠ ܕ݁ܒ݂ܶܗ ܡܩܰܘܶܐ ܆ ܠܳܐ ܚܳܛܶܐ . ܘܟ݂ܽܠ ܕ݁ܚܳܛܶܐ ܆ ܠܳܐ ܚܙܳܝܗ̱ܝ
 ܁ ܘܠܳܐ ܝܰܕ݂ܥܶܗ ܀

ܒ݁ܢܰܝ̈ ܆ ܠܳܐ ܐ̱ܢܳܫ ܢܰܛܥܶܝܟ݂ܽܘܢ . ܗܰܘ ܕ݁ܥܳܒ݂ܶܕ݂ ܙܰܕ݁ܺܝܩܽܘܬ݂ܳܐ
 ܆ ܙܰܕ݁ܺܝܩܳܐ ܗܽܘ ܇ ܐܰܝܟ݂ ܕ݁ܳܐܦ݂ ܗܽܘ ܡܫܺܝܚܳܐ ܐܺܝܬ݂ܰܘܗ̱ܝ ܙܰܕ݁ܺܝܩܳܐ .

ܗܰܘ ܕ݁ܣܳܥܰܪ ܚܛܺܝܬ݂ܳܐ ܆ ܡܶܢ ܣܳܛܳܢܳܐ ܗܽܘ ܇ ܡܶܛܽܠ ܕ݁ܡܶܢ
 ܪܺܫܺܝܬ݂ܳܐ ܗܽܘ ܣܳܛܳܢܳܐ ܚܰܛܳܝܳܐ ܗܽܘ . ܘܡܶܛܽܠ ܗܳܢܳܐ ܐܶܬ݂ܚܙܺܝ ܒ݁ܪܶܗ ܕ݁ܰܐܠܳܗܳܐ ܆
 ܕ݁ܢܶܫܪܶܐ ܥܒ݂ܳܕ݂ܰܘܗ̱ܝ̈ ܕ݁ܣܳܛܳܢܳܐ .

ܟ݁ܽܠ ܕ݁ܶܐܬ݂ܺܝܠܶܕ݂ ܡܶܢ ܐܰܠܳܗܳܐ ܆ ܚܛܺܝܬ݂ܳܐ ܠܳܐ ܥܳܒ݂ܶܕ݂ . ܡܶܛܽܠ
 ܕ݁ܙܰܪܥܶܗ ܒ݁ܶܗ ܐܺܝܬ݂ܰܘܗ̱ܝ . ܘܠܳܐ ܡܶܫܟ݁ܰܚ ܠܡܶܚܛܳܐ ܇ ܕ݁ܡܶܢ ܐܰܠܳܗܳܐ ܐܶܬ݂ܺܝܠܶܕ݂
 .

ܒ݁ܗܳܕ݂ܶܐ ܡܶܬ݂ܦ݁ܰܪܫܺܝܢ ܒ݁ܢܰܘܗ̱ܝ̈ ܕ݁ܰܐܠܳܗܳܐ ܆ ܡܶܢ ܒ݁ܢܰܘܗ̱ܝ̈
 ܕ݁ܣܳܛܳܢܳܐ . ܟ݁ܽܠ ܕ݁ܠܳܐ ܥܳܒ݂ܶܕ݂ ܙܰܕ݁ܺܝܩܽܘܬ݂ܳܐ ܘܠܳܐ ܡܰܚܶܒ݂ ܠܰܐܚܽܘܗ̱ܝ ܆ ܠܰܝܬ݁ܰܘܗ̱ܝ
 ܡܶܢ ܐܰܠܳܗܳܐ .

ܕ݁ܗܳܢܰܘ ܦ݁ܽܘܩܕ݁ܳܢܳܐ ܕ݁ܰܫܡܰܥܬ݁ܽܘܢ ܡܶܢ ܩܕ݂ܺܝܡ ܆ ܕ݁ܬ݂ܰܚܒ݂ܽܘܢ
 ܚܰܕ݂ ܠܚܰܕ݂ .

ܠܰܘ ܐܰܝܟ݂ ܩܳܐܝܶܢ ܁ ܗܰܘ ܕ݁ܺܐܝܬ݂ܰܘܗ̱ܝ ܗ̱ܘܳܐ ܡܶܢ ܒ݁ܺܝܫܳܐ ܘܰܩܛܰܠ
 ܠܰܐܚܽܘܗ̱ܝ . ܘܡܶܛܽܠ ܡܳܢܳܐ ܩܰܛܠܶܗ ܆ ܐܶܠܳܐ ܡܶܛܽܠ ܕ݁ܒ݂ܺܝܫܺܝܢ ܗ̱ܘܰܘ ܥܒ݂ܳܕ݂ܰܘܗ̱ܝ̈ ܇
 ܘܕ݂ܰܐܚܽܘܗ̱ܝ ܙܰܕ݁ܺܝܩܺܝܢ .

ܘܠܳܐ ܬ݁ܶܬ݁ܕ݁ܰܡܪܽܘܢ ܐܰܚܰܝ̈ ܆ ܐܶܢ ܣܳܢܶܐ ܠܟ݂ܽܘܢ ܥܳܠܡܳܐ .

ܚܢܰܢ ܝܳܕ݂ܥܺܝܢܰܢ ܕ݁ܫܰܢܺܝܢܰܢ ܡܶܢ ܡܰܘܬ݁ܳܐ ܠܚܰܝܶܐ̈ ܇ ܒ݁ܗܳܕ݂ܶܐ
 ܕ݁ܡܰܚܒ݂ܺܝܢܰܢ ܠܰܐܚܰܝܢ̈ . ܗܰܘ ܕ݁ܠܳܐ ܡܰܚܶܒ݂ ܠܰܐܚܽܘܗ̱ܝ ܆ ܡܩܰܘܶܐ ܒ݁ܡܰܘܬ݁ܳܐ .

ܟ݁ܽܠ ܓ݁ܶܝܪ ܕ݁ܣܳܢܶܐ ܠܰܐܚܽܘܗ̱ܝ ܆ ܩܳܛܶܠ ܐ̱ܢܳܫܳܐ ܗܽܘ . ܘܝܳܕ݂ܥܺܝܢ
 ܐܢ̱ܬ݁ܽܘܢ ܕ݁ܟ݂ܽܠ ܕ݁ܩܳܛܶܠ ܐ̱ܢܳܫܳܐ ܆ ܠܳܐ ܡܶܫܟ݁ܚܺܝܢ ܡܩܰܘܶܝܢ ܒ݁ܶܗ ܚܰܝܶܐ̈ ܕ݁ܰܠܥܳܠܰܡ
 .

ܒ݁ܗܳܕ݂ܶܐ ܝܳܕ݂ܥܺܝܢܰܢ ܚܽܘܒ݁ܶܗ ܕ݁ܰܠܘܳܬ݂ܰܢ ܆ ܕ݁ܗܽܘ ܝܰܗ̱ܒ݂
 ܢܰܦ݂ܫܶܗ ܚܠܳܦ݂ܰܝܢ . ܘܳܐܦ݂ ܚܢܰܢ ܁ ܙܳܕ݂ܶܩ ܠܰܢ ܆ ܕ݁ܥܰܠ ܐܰܦ݁ܰܝ̈ ܐܰܚܰܝܢ̈ ܢܶܬ݁ܶܠ
 ܢܰܦ݂ܫܳܬ݂ܰܢ̈ .

ܘܰܐܝܢܳܐ ܕ݁ܺܐܝܬ݂ ܠܶܗ ܩܶܢܝܳܢܳܐ ܕ݁ܥܳܠܡܳܐ ܇ ܘܢܶܚܙܶܐ ܠܰܐܚܽܘܗ̱ܝ
 ܕ݁ܰܣܢܺܝܩ ܇ ܘܢܶܐܚܽܘܕ݂ ܪܰܚܡܰܘܗ̱ܝ̈ ܡܶܢܶܗ ܆ ܐܰܝܟ݁ܰܢܳܐ ܐܺܝܬ݂ ܒ݁ܶܗ ܚܽܘܒ݁ܶܗ ܕ݁ܰܐܠܳܗܳܐ
 ܀

ܒ݁ܢܰܝ̈ ܆ ܠܳܐ ܢܰܚܶܒ݂ ܚܰܕ݂ ܠܚܰܕ݂ ܒ݁ܡܶܠܶܐ̈ ܘܰܒ݂ܠܶܫܳܢܳܐ ܇ ܐܶܠܳܐ
 ܒ݁ܰܥܒ݂ܳܕ݂ܶܐ̈ ܘܒ݂ܰܫܪܳܪܳܐ .

ܘܰܒ݂ܗܳܕ݂ܶܐ ܡܶܫܬ݁ܰܘܕ݁ܥܺܝܢܰܢ ܆ ܕ݁ܡܶܢ ܫܪܳܪܳܐ ܐܺܝܬ݂ܰܝܢ . ܘܰܩܕ݂ܳܡ
 ܕ݁ܢܺܐܬ݂ܶܐ ܗܽܘ ܆ ܡܦ݁ܺܝܣܺܝܢܰܢ ܠܶܒ݁ܰܢ .

ܕ݁ܶܐܢ ܗܽܘ ܠܶܒ݁ܰܢ ܒ݁ܳܣܰܪ ܠܰܢ ܆ ܟ݁ܡܳܐ ܐܰܠܳܗܳܐ ܕ݁ܪܰܒ݁ ܡܶܢ
 ܠܶܒ݁ܰܢ ܘܝܳܕ݂ܰܥ ܟ݁ܽܠܡܶܕ݁ܶܡ ܀.܀.܀܀

ܚܰܒ݁ܺܝܒ݂ܰܝ̈ ܆ ܐܶܢ ܠܶܒ݁ܰܢ ܠܳܐ ܒ݁ܳܣܰܪ ܠܰܢ ܆ ܓ݁ܳܠܝܳܢ̈ ܐܶܢܶܝܢ̈
 ܐܰܦ݁ܰܝܢ̈ ܩܕ݂ܳܡ ܐܰܠܳܗܳܐ .

ܘܟ݂ܽܠܡܶܕ݁ܶܡ ܕ݁ܫܳܐܠܺܝܢܰܢ ܆ ܢܳܣܒ݁ܺܝܢܰܢ ܡܶܢܶܗ ܆ ܡܶܛܽܠ
 ܕ݁ܢܳܛܪܺܝܢܰܢ ܦ݁ܽܘܩܕ݁ܳܢܰܘܗ̱ܝ̈ ܇ ܘܫܰܦ݁ܺܝܪܳܬ݂ܳܐ̈ ܣܳܥܪܺܝܢܰܢ ܩܕ݂ܳܡܰܘܗ̱ܝ .

ܘܗܳܢܳܐ ܗ̱ܽܘ ܦ݁ܽܘܩܕ݁ܳܢܶܗ ܆ ܕ݁ܰܢܗܰܝܡܶܢ ܒ݁ܰܫܡܳܐ ܕ݁ܰܒ݂ܪܶܗ ܝܶܫܽܘܥ
 ܡܫܺܝܚܳܐ ܇ ܘܢܰܚܶܒ݂ ܚܰܕ݂ ܠܚܰܕ݂ ܂ ܐܰܝܟ݂ ܕ݁ܦ݂ܰܩܕ݁ܰܢ .

ܘܰܐܝܢܳܐ ܕ݁ܢܳܛܰܪ ܦ݁ܽܘܩܕ݁ܳܢܰܘܗ̱ܝ̈ ܆ ܒ݁ܶܗ ܡܶܬ݂ܢܛܰܪ . ܘܗܽܘ ܫܳܪܶܐ
 ܒ݁ܶܗ . ܘܰܒ݂ܗܳܕ݂ܶܐ ܡܶܣܬ݁ܰܟ݁ܠܺܝܢܰܢ ܕ݁ܫܳܪܶܐ ܒ݁ܰܢ ܆ ܡܶܢ ܪܽܘܚܶܗ ܗܳܝ ܕ݁ܝܰܗ̱ܒ݂ ܠܰܢ
 ܀

ܚܰܒ݁ܺܝܒ݂ܰܝ̈ ܆ ܠܳܐ ܠܟ݂ܽܠ ܪܽܘܚܺܝܢ̈ ܬ݁ܗܰܝܡܢܽܘܢ . ܐܶܠܳܐ ܗܘܰܝܬ݁ܽܘܢ
 ܦ݁ܳܪܫܺܝܢ ܪܽܘܚܶܐ̈ ܆ ܐܶܢ ܡܶܢ ܐܰܠܳܗܳܐ ܐܺܝܬ݂ܰܝܗܶܝܢ . ܡܶܛܽܠ ܕ݁ܣܰܓ݁ܺܝܶܐܐ̈ ܢܒ݂ܺܝܶܐ̈
 ܕ݁ܰܓ݁ܳܠܶܐ̈ ܢܦ݂ܰܩܘ ܒ݁ܶܗ ܒ݁ܥܳܠܡܳܐ .

ܒ݁ܗܳܕ݂ܶܐ ܡܶܬ݂ܝܰܕ݂ܥܳܐ ܪܽܘܚܶܗ ܕ݁ܰܐܠܳܗܳܐ . ܟ݁ܽܠ ܪܽܘܚܳܐ
 ܕ݁ܡܰܘܕ݁ܝܳܢ ܕ݁ܝܶܫܽܘܥ ܡܫܺܝܚܳܐ ܐܶܬ݂ܳܐ ܒ݁ܰܒ݂ܣܰܪ ܆ ܡܶܢ ܐܰܠܳܗܳܐ ܗ̱ܝ .

ܘܟ݂ܽܠ ܪܽܘܚܳܐ ܕ݁ܠܳܐ ܡܰܘܕ݁ܝܳܐ ܕ݁ܝܶܫܽܘܥ ܐܶܬ݂ܳܐ ܒ݁ܰܒ݂ܣܰܪ ܆
 ܠܰܝܬ݁ܶܝܗ ܡܶܢ ܐܰܠܳܗܳܐ . ܐܶܠܳܐ ܗܳܕ݂ܶܐ ܡܶܢ ܡܫܺܝܚܳܐ ܗ̱ܝ ܕ݁ܰܓ݁ܳܠܳܐ ܇ ܗܰܘ ܕ݁ܰܫܡܰܥܬ݁ܽܘܢ
 ܕ݁ܳܐܬ݂ܶܐ . ܘܗܳܫܳܐ ܒ݁ܥܳܠܡܳܐ ܐܺܝܬ݂ܰܘܗ̱ܝ ܡܶܢ ܟ݁ܰܕ݁ܽܘ .

ܐܰܢ̱ܬ݁ܽܘܢ ܕ݁ܶܝܢ ܡܶܢ ܐܰܠܳܗܳܐ ܐܺܝܬ݂ܰܝܟ݁ܽܘܢ ܒ݁ܢܰܝܳܐ̈ ܆
 ܘܰܙܟ݂ܰܝܬ݁ܽܘܢ ܐܶܢܽܘܢ . ܡܶܛܽܠ ܕ݁ܪܰܒ݁ ܗܰܘ ܕ݁ܰܒ݂ܟ݂ܽܘܢ ܆ ܡܶܢ ܗܰܘ ܕ݁ܰܒ݂ܥܳܠܡܳܐ .

ܘܗܳܠܶܝܢ ܡܶܢ ܥܳܠܡܳܐ ܐܶܢܽܘܢ . ܡܶܛܽܠ ܗܳܢܳܐ ܡܶܢ ܥܳܠܡܳܐ ܡܡܰܠܠܺܝܢ ܆
 ܘܥܳܠܡܳܐ ܠܗܽܘܢ ܫܳܡܰܥ .

ܚܢܰܢ ܕ݁ܶܝܢ ܡܶܢ ܐܰܠܳܗܳܐ ܚܢܰܢ . ܘܗܰܘ ܕ݁ܝܳܕ݂ܰܥ ܠܰܐܠܳܗܳܐ ܆ ܫܳܡܰܥ
 ܠܰܢ . ܘܗܰܘ ܕ݁ܠܳܐ ܐܺܝܬ݂ܰܘܗ̱ܝ ܡܶܢ ܐܰܠܳܗܳܐ ܆ ܠܳܐ ܫܳܡܰܥ ܠܰܢ . ܒ݁ܳܗ ܒ݁ܗܳܕ݂ܶܐ ܁
 ܡܶܣܬ݁ܰܟ݁ܠܺܝܢܰܢ ܠܪܽܘܚܳܐ ܕ݁ܰܫܪܳܪܳܐ ܆ ܘܰܠܪܽܘܚܳܐ ܕ݁ܡܰܛܥܝܳܢܽܘܬ݂ܳܐ ܀

ܚܰܒ݁ܺܝܒ݂ܰܝ̈ ܆ ܢܰܚܶܒ݂ ܚܰܕ݂ ܠܚܰܕ݂ ܇ ܡܶܛܽܠ ܕ݁ܚܽܘܒ݁ܳܐ ܡܶܢ ܐܰܠܳܗܳܐ
 ܗܽܘ . ܘܟ݂ܽܠ ܡܰܢ ܕ݁ܡܰܚܶܒ݂ ܆ ܡܶܢ ܐܰܠܳܗܳܐ ܝܺܠܺܝܕ݂ ܇ ܘܝܳܕ݂ܰܥ ܠܰܐܠܳܗܳܐ .

ܡܶܛܽܠ ܕ݁ܰܐܠܳܗܳܐ ܚܽܘܒ݁ܳܐ ܗܽܘ . ܘܟ݂ܽܠ ܕ݁ܠܳܐ ܡܰܚܶܒ݂ ܆ ܠܳܐ ܝܳܕ݂ܰܥ
 ܠܰܐܠܳܗܳܐ .

ܒ݁ܗܳܕ݂ܶܐ ܐܶܬ݂ܺܝܕ݂ܰܥ ܚܽܘܒ݁ܶܗ ܕ݁ܰܐܠܳܗܳܐ ܕ݁ܰܠܘܳܬ݂ܰܢ ܆ ܕ݁ܠܰܒ݂ܪܶܗ
 ܝܺܚܺܝܕ݂ܳܝܳܐ ܫܰܕ݁ܰܪ ܐܰܠܳܗܳܐ ܠܥܳܠܡܳܐ ܕ݁ܢܺܚܶܐ ܒ݁ܺܐܝܕ݂ܶܗ .

ܒ݁ܗܳܢܳܐ ܐܺܝܬ݂ܰܘܗ̱ܝ ܚܽܘܒ݁ܳܐ ܇ ܠܳܐ ܗ̱ܘܳܐ ܕ݁ܰܚܢܰܢ ܐܰܚܶܒ݂ܢ
 ܠܰܐܠܳܗܳܐ ܆ ܐܶܠܳܐ ܗܽܘ ܐܰܚܒ݂ܰܢ ܇ ܘܫܰܕ݁ܰܪ ܠܰܒ݂ܪܶܗ ܚܽܘܣܳܝܳܐ ܥܰܠ ܐܰܦ݁ܰܝ̈ ܚܛܳܗܰܝܢ̈
 ܀

ܚܰܒ݁ܺܝܒ݂ܰܝ̈ ܆ ܐܶܢ ܗܳܟ݂ܰܢܳܐ ܐܰܚܒ݂ܰܢ ܐܰܠܳܗܳܐ ܆ ܐܳܦ݂ ܚܢܰܢ
 ܚܰܝܳܒ݂ܺܝܢܰܢ ܚܰܕ݂ ܠܚܰܕ݂ ܠܡܰܚܳܒ݂ܽܘ .

ܠܰܐܠܳܗܳܐ ܡܶܡܬ݂ܽܘܡ ܐ̱ܢܳܫ ܠܳܐ ܚܙܳܝܗ̱ܝ . ܐܶܢ ܕ݁ܶܝܢ ܢܰܚܶܒ݂ ܚܰܕ݂
 ܠܚܰܕ݂ ܆ ܐܰܠܳܗܳܐ ܒ݁ܰܢ ܡܩܰܘܶܐ ܇ ܘܚܽܘܒ݁ܶܗ ܡܶܫܬ݁ܰܡܠܶܐ ܒ݁ܰܢ .

ܘܰܒ݂ܗܳܕ݂ܶܐ ܝܳܕ݂ܥܺܝܢܰܢ ܁ ܕ݁ܒ݂ܶܗ ܡܩܰܘܶܝܢܰܢ ܇ ܘܗܽܘ ܡܩܰܘܶܐ ܒ݁ܰܢ
 ܆ ܕ݁ܡܶܢ ܪܽܘܚܶܗ ܝܰܗ̱ܒ݂ ܠܰܢ .

ܘܰܚܢܰܢ ܚܙܰܝܢ ܘܡܰܣܗܕ݂ܺܝܢܰܢ ܆ ܕ݁ܰܐܒ݂ܳܐ ܫܰܕ݁ܰܪ ܠܰܒ݂ܪܶܗ
 ܦ݁ܳܪܽܘܩܳܐ ܠܥܳܠܡܳܐ .

ܟ݁ܽܠ ܕ݁ܡܰܘܕ݁ܶܐ ܒ݁ܝܶܫܽܘܥ ܕ݁ܗܽܘܝܽܘ ܒ݁ܪܶܗ ܕ݁ܰܐܠܳܗܳܐ ܆ ܐܰܠܳܗܳܐ
 ܒ݁ܶܗ ܡܩܰܘܶܐ . ܘܗܽܘ ܡܩܰܘܶܐ ܒ݁ܰܐܠܳܗܳܐ .

ܘܰܚܢܰܢ ܗܰܝܡܶܢܢ ܘܺܝܕ݂ܰܥܢ ܚܽܘܒ݁ܳܐ ܇ ܕ݁ܺܐܝܬ݂ ܠܶܗ ܠܰܐܠܳܗܳܐ
 ܨܶܐܕ݂ܰܝܢ . ܐܰܠܳܗܳܐ ܓ݁ܶܝܪ ܚܽܘܒ݁ܳܐ ܗܽܘ . ܘܟ݂ܽܠ ܕ݁ܰܡܩܰܘܶܐ ܒ݁ܚܽܘܒ݁ܳܐ ܆ ܒ݁ܰܐܠܳܗܳܐ
 ܡܩܰܘܶܐ .

ܘܰܒ݂ܗܳܕ݂ܶܐ ܡܶܫܬ݁ܰܠܰܡ ܚܽܘܒ݁ܶܗ ܥܰܡܰܢ ܆ ܕ݁ܓ݂ܰܠܝܽܘܬ݂ ܐܰܦ݁ܶܐ̈
 ܬ݁ܶܗܘܶܐ ܠܰܢ ܒ݁ܝܰܘܡܳܐ ܕ݁ܕ݂ܺܝܢܳܐ . ܡܶܛܽܠ ܕ݁ܰܐܝܟ݂ ܕ݁ܰܗܘܳܐ ܗܽܘ ܆ ܗܳܟ݂ܰܢܳܐ ܐܳܦ݂ ܚܢܰܢ
 ܐܺܝܬ݂ܰܝܢ ܒ݁ܗܳܢܳܐ ܥܳܠܡܳܐ .

ܕ݁ܶܚܠܬ݂ܳܐ ܒ݁ܚܽܘܒ݁ܳܐ ܠܰܝܬ݁ . ܐܶܠܳܐ ܚܽܘܒ݁ܳܐ ܡܫܰܡܠܝܳܐ ܆ ܠܒ݂ܰܪ
 ܫܳܕ݂ܶܐ ܠܳܗ ܠܕ݂ܶܚܠܬ݂ܳܐ ܇ ܡܶܛܽܠ ܕ݁ܕ݂ܶܚܠܬ݂ܳܐ ܒ݁ܩܶܢܛܳܐ ܐܺܝܬ݂ܶܝܗ . ܗܰܘ ܕ݁ܶܝܢ ܕ݁ܕ݂ܳܚܶܠ
 ܆ ܠܳܐ ܡܫܰܡܠܰܝ ܒ݁ܚܽܘܒ݁ܳܐ .

ܚܢܰܢ ܗܳܟ݂ܺܝܠ ܢܰܚܶܒ݂ ܠܰܐܠܳܗܳܐ ܆ ܡܶܛܽܠ ܕ݁ܗܽܘ ܩܰܕ݂ܡܳܝܰܬ݂
 ܐܰܚܒ݂ܰܢ .

ܐܶܢ ܕ݁ܶܝܢ ܐ̱ܢܳܫ ܢܺܐܡܰܪ ܕ݁ܡܰܚܶܒ݂ ܐ̱ܢܳܐ ܠܰܐܠܳܗܳܐ ܇ ܘܠܰܐܚܽܘܗ̱ܝ
 ܣܳܢܶܐ ܆ ܕ݁ܰܓ݁ܳܠܳܐ ܗܽܘ . ܗܰܘ ܓ݁ܶܝܪ ܕ݁ܠܰܐܚܽܘܗ̱ܝ ܕ݁ܡܶܬ݂ܚܙܶܐ ܠܳܐ ܡܰܚܶܒ݂ ܆ ܠܰܐܠܳܗܳܐ
 ܗܰܘ ܕ݁ܠܳܐ ܡܶܬ݂ܚܙܶܐ ܁ ܐܰܝܟ݁ܰܢܳܐ ܡܶܫܟ݁ܰܚ ܕ݁ܢܰܚܶܒ݂ .

ܘܗܳܢܳܐ ܦ݁ܽܘܩܕ݁ܳܢܳܐ ܩܰܒ݁ܶܠܢ ܡܶܢܶܗ ܆ ܕ݁ܟ݂ܽܠ ܕ݁ܡܰܚܶܒ݂ ܠܰܐܠܳܗܳܐ
 ܆ ܢܰܚܶܒ݂ ܐܳܦ݂ ܠܰܐܚܽܘܗ̱ܝ .

ܟ݁ܽܠ ܕ݁ܰܡܗܰܝܡܶܢ ܕ݁ܝܶܫܽܘܥ ܐܺܝܬ݂ܰܘܗ̱ܝ ܡܫܺܝܚܳܐ ܆ ܡܶܢ ܐܰܠܳܗܳܐ
 ܝܺܠܺܝܕ݂ . ܘܟ݂ܽܠ ܕ݁ܡܰܚܶܒ݂ ܠܝܳܠܽܘܕ݂ܳܐ ܆ ܡܰܚܶܒ݂ ܐܳܦ݂ ܠܗܰܘ ܕ݁ܶܐܬ݂ܺܝܠܶܕ݂ ܡܶܢܶܗ .

ܘܰܒ݂ܗܳܕ݂ܶܐ ܝܳܕ݂ܥܺܝܢܰܢ ܕ݁ܡܰܚܒ݂ܺܝܢܰܢ ܠܰܒ݂ܢܰܘܗ̱ܝ̈ ܕ݁ܰܐܠܳܗܳܐ ܆
 ܡܳܐ ܕ݁ܠܰܐܠܳܗܳܐ ܡܰܚܒ݂ܺܝܢܰܢ ܘܥܳܒ݂ܕ݁ܺܝܢܰܢ ܦ݁ܽܘܩܕ݁ܳܢܰܘܗ̱ܝ̈ .

ܗܳܢܳܐ ܗܽܘ ܓ݁ܶܝܪ ܚܽܘܒ݁ܶܗ ܕ݁ܰܐܠܳܗܳܐ ܆ ܕ݁ܢܶܛܰܪ ܦ݁ܽܘܩܕ݁ܳܢܰܘܗ̱ܝ̈ .
 ܘܦ݂ܽܘܩܕ݁ܳܢܰܘܗ̱ܝ̈ ܠܳܐ ܝܰܩܺܝܪܺܝܢ .

ܡܶܛܽܠ ܕ݁ܟ݂ܽܠ ܕ݁ܺܝܠܺܝܕ݂ ܡܶܢ ܐܰܠܳܗܳܐ ܆ ܙܳܟ݂ܶܐ ܠܶܗ ܠܥܳܠܡܳܐ .
 ܘܗܳܕ݂ܶܐ ܗ̱ܝ ܙܳܟ݂ܽܘܬ݂ܳܐ ܕ݁ܰܙܟ݂ܳܬ݂ܶܗ ܠܥܳܠܡܳܐ ܂ ܗܰܝܡܳܢܽܘܬ݂ܰܢ .

ܡܰܢܽܘ ܓ݁ܶܝܪ ܕ݁ܙܳܟ݂ܶܐ ܠܶܗ ܠܥܳܠܡܳܐ ܆ ܐܶܠܳܐ ܗܰܘ ܕ݁ܰܡܗܰܝܡܶܢ
 ܕ݁ܝܶܫܽܘܥ ܒ݁ܪܶܗ ܗ̱ܽܘ ܕ݁ܰܐܠܳܗܳܐ .

ܗܳܢܰܘ ܕ݁ܶܐܬ݂ܳܐ ܒ݁ܝܰܕ݂ ܡܰܝܳܐ̈ ܘܰܕ݂ܡܳܐ ܁ ܝܶܫܽܘܥ ܡܫܺܝܚܳܐ . ܠܳܐ
 ܗ̱ܘܳܐ ܒ݁ܡܰܝܳܐ̈ ܒ݁ܰܠܚܽܘܕ݂ ܆ ܐܶܠܳܐ ܒ݁ܡܰܝܳܐ̈ ܘܰܕ݂ܡܳܐ .

ܘܪܽܘܚܳܐ ܡܰܣܗܕ݂ܳܐ ܆ ܕ݁ܗܺܝ ܪܽܘܚܳܐ ܐܺܝܬ݂ܶܝܗ ܫܪܳܪܳܐ .

ܘܺܐܝܬ݂ܰܝܗܽܘܢ ܬ݁ܠܳܬ݂ܳܐ ܣܳܗܕ݁ܺܝܢ ܆ ܪܽܘܚܳܐ ܘܡܰܝܳܐ̈ ܘܰܕ݂ܡܳܐ .
 ܘܰܬ݂ܠܳܬ݁ܰܝܗܽܘܢ̈ ܒ݁ܚܰܕ݂ ܐܶܢܽܘܢ .

ܐܶܢ ܣܳܗܕ݁ܽܘܬ݂ܳܐ ܕ݁ܰܒ݂ܢܰܝܢܳܫܳܐ̈ ܡܩܰܒ݁ܠܺܝܢܰܢ ܆ ܚܰܕ݂ ܟ݁ܡܳܐ
 ܣܳܗܕ݁ܽܘܬ݂ܶܗ ܕ݁ܰܐܠܳܗܳܐ ܕ݁ܪܰܒ݁ܳܐ ܗ̱ܝ . ܘܗܳܕ݂ܶܐ ܗ̱ܺܝ ܣܳܗܕ݁ܽܘܬ݂ܶܗ ܕ݁ܰܐܠܳܗܳܐ ܁
 ܕ݁ܰܐܣܗܶܕ݂ ܥܰܠ ܒ݁ܪܶܗ .

ܟ݁ܽܠܡܰܢ ܕ݁ܰܡܗܰܝܡܶܢ ܒ݁ܰܒ݂ܪܶܗ ܕ݁ܰܐܠܳܗܳܐ ܆ ܐܺܝܬ݂ ܠܶܗ ܗܳܕ݂ܶܐ
 ܣܳܗܕ݁ܽܘܬ݂ܳܐ ܒ݁ܢܰܦ݂ܫܶܗ . ܟ݁ܽܠ ܕ݁ܠܳܐ ܡܗܰܝܡܶܢ ܆ ܠܰܐܠܳܗܳܐ ܕ݁ܰܓ݁ܳܠܳܐ ܥܰܒ݂ܕ݁ܶܗ ܇
 ܒ݁ܰܕ݂ܠܳܐ ܗܰܝܡܶܢ ܠܣܳܗܕ݁ܽܘܬ݂ܳܐ ܁ ܕ݁ܰܐܣܗܶܕ݂ ܐܰܠܳܗܳܐ ܥܰܠ ܒ݁ܪܶܗ .

ܘܗܳܕ݂ܶܐ ܗ̱ܝ ܣܳܗܕ݁ܽܘܬ݂ܳܐ ܆ ܕ݁ܚܰܝܶܐ̈ ܕ݁ܰܠܥܳܠܰܡ ܝܰܗ̱ܒ݂ ܠܰܢ
 ܐܰܠܳܗܳܐ . ܘܗܶܢܽܘܢ ܚܰܝܶܐ̈ ܒ݁ܰܒ݂ܪܶܗ ܐܺܝܬ݂ܰܝܗܽܘܢ .

ܟ݁ܽܠ ܕ݁ܰܐܚܺܝܕ݂ ܠܰܒ݂ܪܳܐ ܆ ܐܰܚܺܝܕ݂ ܐܳܦ݂ ܠܚܰܝܶܐ̈ . ܘܟ݂ܽܠ ܕ݁ܠܳܐ
 ܐܰܚܺܝܕ݂ ܠܰܒ݂ܪܶܗ ܕ݁ܰܐܠܳܗܳܐ ܆ ܠܰܝܬ݁ ܠܶܗ ܚܰܝܶܐ̈ .

ܗܳܠܶܝܢ ܟ݁ܶܬ݂ܒ݁ܶܬ݂ ܠܟ݂ܽܘܢ ܆ ܕ݁ܬ݂ܶܕ݁ܥܽܘܢ ܕ݁ܚܰܝܶܐ̈ ܕ݁ܰܠܥܳܠܰܡ
 ܐܺܝܬ݂ ܠܟ݂ܽܘܢ ܇ ܠܰܐܝܠܶܝܢ ܕ݁ܗܰܝܡܶܢܬ݁ܽܘܢ ܒ݁ܰܫܡܶܗ ܕ݁ܰܒ݂ܪܶܗ ܕ݁ܰܐܠܳܗܳܐ .

ܘܗܳܕ݂ܶܐ ܦ݁ܰܪܶܗ̱ܣܺܝܰܐ ܐܺܝܬ݂ ܠܰܢ ܠܘܳܬ݂ܶܗ ܆ ܕ݁ܟ݂ܽܠ ܕ݁ܫܳܐܠܺܝܢܰܢ
 ܠܶܗ ܐܰܝܟ݂ ܨܶܒ݂ܝܳܢܶܗ ܆ ܫܳܡܰܥ ܠܰܢ .

ܘܶܐܢ ܡܦ݁ܳܣܺܝܢܰܢ ܕ݁ܫܳܡܰܥ ܠܰܢ ܥܰܠ ܡܶܕ݁ܶܡ ܕ݁ܫܳܐܠܺܝܢܰܢ ܡܶܢܶܗ ܆
 ܬ݁ܟ݂ܺܝܠܺܝܢܰܢ ܕ݁ܩܰܒ݁ܶܠܢ ܡܶܢ ܟ݁ܰܕ݁ܽܘ ܫܶܐܠܳܬ݂ܰܢ̈ ܕ݁ܫܶܐܠܢ ܡܶܢܶܗ .

ܐܶܢ ܐ̱ܢܳܫ ܢܶܚܙܶܐ ܠܰܐܚܽܘܗ̱ܝ ܕ݁ܚܳܛܶܐ ܚܛܳܗܳܐ ܕ݁ܠܳܐ ܡܚܰܝܰܒ݂
 ܠܡܰܘܬ݁ܳܐ ܆ ܢܶܫܰܐܠ ܘܡܶܬ݂ܝܰܗܒ݁ܺܝܢ ܠܶܗ ܚܰܝܶܐ̈ ܇ ܠܰܐܝܠܶܝܢ ܕ݁ܠܳܐ ܗ̱ܘܳܐ ܐܰܝܟ݂
 ܕ݁ܰܠܡܰܘܬ݁ܳܐ ܚܳܛܶܝܢ . ܐܺܝܬ݂ ܓ݁ܶܝܪ ܚܛܳܗܳܐ ܕ݁ܡܰܘܬ݁ܳܐ . ܠܳܐ ܗ̱ܘܳܐ ܥܰܠ ܗܳܢܳܐ ܐܳܡܰܪ
 ܐ̱ܢܳܐ ܁ ܕ݁ܢܶܒ݂ܥܶܐ ܐ̱ܢܳܫ .

ܟ݁ܽܠ ܥܰܘܠܳܐ ܓ݁ܶܝܪ ܚܛܺܝܬ݂ܳܐ ܗܽܘ . ܘܺܐܝܬ݂ ܚܛܳܗܳܐ ܕ݁ܠܳܐ ܗ̱ܘܳܐ
 ܕ݁ܡܰܘܬ݁ܳܐ ܗܽܘ .

ܘܝܳܕ݂ܥܺܝܢܰܢ ܕ݁ܟ݂ܽܠ ܕ݁ܺܝܠܺܝܕ݂ ܡܶܢ ܐܰܠܳܗܳܐ ܆ ܠܳܐ ܚܳܛܶܐ . ܗܰܘ
 ܓ݁ܶܝܪ ܕ݁ܺܝܠܺܝܕ݂ ܡܶܢ ܐܰܠܳܗܳܐ ܆ ܢܳܛܰܪ ܢܰܦ݂ܫܶܗ . ܘܒ݂ܺܝܫܳܐ ܠܳܐ ܡܶܬ݂ܩܰܪܰܒ݂ ܠܶܗ .

ܝܳܕ݂ܥܺܝܢܰܢ ܕ݁ܡܶܢ ܐܰܠܳܗܳܐ ܚܢܰܢ ܆ ܘܥܳܠܡܳܐ ܟ݁ܽܠܶܗ ܒ݁ܒ݂ܺܝܫܳܐ ܗܽܘ
 ܣܺܝܡ .

ܘܝܳܕ݂ܥܺܝܢܰܢ ܕ݁ܰܒ݂ܪܶܗ ܕ݁ܰܐܠܳܗܳܐ ܐܶܬ݂ܳܐ ܆ ܘܝܰܗ̱ܒ݂ ܠܰܢ ܡܰܕ݁ܥܳܐ
 ܕ݁ܢܶܕ݁ܰܥ ܠܫܰܪܺܝܪܳܐ ܇ ܘܢܶܗܘܶܐ ܒ݁ܶܗ ܒ݁ܫܰܪܺܝܪܳܐ ܇ ܒ݁ܰܒ݂ܪܶܗ ܝܶܫܽܘܥ ܡܫܺܝܚܳܐ . ܗܳܢܳܐ
 ܗܽܘ ܐܰܠܳܗܳܐ ܫܰܪܺܝܪܳܐ ܘܚܰܝܶܐ̈ ܕ݁ܰܠܥܳܠܰܡ .

ܒ݁ܢܰܝ̈ ܆ ܛܰܪܘ ܢܰܦ݂ܫܟ݂ܽܘܢ ܡܶܢ ܕ݁ܶܚܠܰܬ݂ ܦ݁ܬ݂ܰܟ݂ܪܶܐ̈
 ܀.܀.܀܀