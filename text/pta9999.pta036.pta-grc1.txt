Ἄνθρωπός τις ἦν ἐν χώρᾳ τῇ Αυσίτιδι, ᾧ ὄνομα Ιωβ, 
 καὶ ἦν ὁ ἄνθρωπος ἐκεῖνος ἀληθινός, ἄμεμπτος, δίκαιος,
 
 θεοσεβής, 
 ἀπεχόμενος ἀπὸ παντὸς πονηροῦ πράγματος.

ἐγένοντο δὲ αὐτῷ υἱοὶ ἑπτὰ καὶ θυγατέρες τρεῖς.

καὶ ἦν τὰ κτήνη αὐτοῦ πρόβατα ἑπτακισχίλια, 
 κάμηλοι τρισχίλιαι, 
 ζεύγη βοῶν πεντακόσια, 
 ὄνοι θήλειαι νομάδες πεντακόσιαι, 
 καὶ ὑπηρεσία πολλὴ σφόδρα 
 καὶ ἔργα μεγάλα ἦν αὐτῷ ἐπὶ τῆς γῆς· 
 καὶ ἦν ὁ ἄνθρωπος ἐκεῖνος εὐγενὴς τῶν ἀφ’ ἡλίου ἀνατολῶν.

συμπορευόμενοι δὲ οἱ υἱοὶ αὐτοῦ πρὸς ἀλλήλους 
 ἐποιοῦσαν πότον καθ’ ἑκάστην ἡμέραν 
 συμπαραλαμβάνοντες ἅμα καὶ τὰς τρεῖς ἀδελφὰς αὐτῶν 
 ἐσθίειν καὶ πίνειν μετ’ αὐτῶν.

καὶ ὡς ἂν συνετελέσθησαν αἱ ἡμέραι τοῦ πότου, 
 ἀπέστελλεν Ιωβ καὶ ἐκαθάριζεν αὐτοὺς ἀνιστάμενος τὸ πρωὶ 
 καὶ προσέφερεν περὶ αὐτῶν θυσίας κατὰ τὸν ἀριθμὸν αὐτῶν 
 καὶ μόσχον ἕνα περὶ ἁμαρτίας περὶ τῶν ψυχῶν αὐτῶν· 
 ἔλεγεν γὰρ Ιωβ Μήποτε οἱ υἱοί μου ἐν τῇ διανοίᾳ αὐτῶν κακὰ 
 ἐνενόησαν πρὸς θεόν. 
 οὕτως οὖν ἐποίει Ιωβ πάσας τὰς ἡμέρας.

Καὶ ὡς ἐγένετο ἡ ἡμέρα αὕτη, 
 καὶ ἰδοὺ ἦλθον οἱ ἄγγελοι τοῦ θεοῦ παραστῆναι ἐνώπιον
 
 τοῦ κυρίου, 
 καὶ ὁ διάβολος ἦλθεν μετ’ αὐτῶν.

καὶ εἶπεν ὁ κύριος τῷ διαβόλῳ Πόθεν παραγέγονας; 
 καὶ ἀποκριθεὶς ὁ διάβολος τῷ κυρίῳ εἶπεν 
 Περιελθὼν τὴν γῆν καὶ ἐμπεριπατήσας τὴν ὑπ’ οὐρανὸν πάρειμι.

καὶ εἶπεν αὐτῷ ὁ κύριος 
 Προσέσχες τῇ διανοίᾳ σου κατὰ τοῦ παιδός μου Ιωβ, 
 ὅτι οὐκ ἔστιν κατ’ αὐτὸν τῶν ἐπὶ τῆς γῆς 
 ἄνθρωπος ἄμεμπτος, ἀληθινός, θεοσεβής, 
 ἀπεχόμενος ἀπὸ παντὸς πονηροῦ πράγματος;

ἀπεκρίθη δὲ ὁ διάβολος καὶ εἶπεν ἐναντίον τοῦ κυρίου 
 Μὴ δωρεὰν σέβεται Ιωβ τὸν θεόν;

οὐ σὺ περιέφραξας τὰ ἔξω αὐτοῦ καὶ τὰ ἔσω τῆς οἰκίας αὐτοῦ 
 καὶ τὰ ἔξω πάντων τῶν ὄντων αὐτῷ κύκλῳ; 
 τὰ ἔργα τῶν χειρῶν αὐτοῦ εὐλόγησας 
 καὶ τὰ κτήνη αὐτοῦ πολλὰ ἐποίησας ἐπὶ τῆς γῆς.

ἀλλὰ ἀπόστειλον τὴν χεῖρά σου καὶ ἅψαι πάντων, ὧν ἔχει· 
 εἰ μὴν εἰς πρόσωπόν σε εὐλογήσει.

τότε εἶπεν ὁ κύριος τῷ διαβόλῳ 
 Ἰδοὺ πάντα, ὅσα ἔστιν αὐτῷ, δίδωμι ἐν τῇ χειρί σου,
 ἀλλὰ αὐτοῦ μὴ ἅψῃ. 
 καὶ ἐξῆλθεν ὁ διάβολος παρὰ τοῦ κυρίου.

Καὶ ἦν ὡς ἡ ἡμέρα αὕτη, 
 οἱ υἱοὶ Ιωβ καὶ αἱ θυγατέρες αὐτοῦ 
 ἔπινον οἶνον ἐν τῇ οἰκίᾳ τοῦ ἀδελφοῦ αὐτῶν τοῦ πρεσβυτέρου.

καὶ ἰδοὺ ἄγγελος ἦλθεν πρὸς Ιωβ καὶ εἶπεν αὐτῷ 
 Τὰ ζεύγη τῶν βοῶν ἠροτρία, 
 καὶ αἱ θήλειαι ὄνοι ἐβόσκοντο ἐχόμεναι αὐτῶν·

καὶ ἐλθόντες οἱ αἰχμαλωτεύοντες ᾐχμαλώτευσαν αὐτὰς 
 καὶ τοὺς παῖδας ἀπέκτειναν ἐν μαχαίραις· 
 σωθεὶς δὲ ἐγὼ μόνος ἦλθον τοῦ ἀπαγγεῖλαί σοι.

Ἔτι τούτου λαλοῦντος ἦλθεν ἕτερος ἄγγελος καὶ εἶπεν
 
 πρὸς Ιωβ 
 Πῦρ ἔπεσεν ἐκ τοῦ οὐρανοῦ καὶ κατέκαυσεν τὰ πρόβατα καὶ
 
 τοὺς ποιμένας κατέφαγεν ὁμοίως· 
 καὶ σωθεὶς ἐγὼ μόνος ἦλθον τοῦ ἀπαγγεῖλαί σοι.

Ἔτι τούτου λαλοῦντος ἦλθεν ἕτερος ἄγγελος καὶ εἶπεν
 
 πρὸς Ιωβ 
 Οἱ ἱππεῖς ἐποίησαν ἡμῖν κεφαλὰς τρεῖς 
 καὶ ἐκύκλωσαν τὰς καμήλους καὶ ᾐχμαλώτευσαν αὐτὰς 
 καὶ τοὺς παῖδας ἀπέκτειναν ἐν μαχαίραις· 
 ἐσώθην δὲ ἐγὼ μόνος καὶ ἦλθον τοῦ ἀπαγγεῖλαί σοι.

Ἔτι τούτου λαλοῦντος ἄλλος ἄγγελος ἔρχεται λέγων τῷ Ιωβ 
 Τῶν υἱῶν σου καὶ τῶν θυγατέρων σου ἐσθιόντων καὶ πινόντων 
 παρὰ τῷ ἀδελφῷ αὐτῶν τῶν πρεσβυτέρῳ

ἐξαίφνης πνεῦμα μέγα ἐπῆλθεν ἐκ τῆς ἐρήμου καὶ ἥψατο
 
 τῶν τεσσάρων γωνιῶν τῆς οἰκίας, 
 καὶ ἔπεσεν ἡ οἰκία ἐπὶ τὰ παιδία σου, καὶ ἐτελεύτησαν· 
 ἐσώθην δὲ ἐγὼ μόνος καὶ ἦλθον τοῦ ἀπαγγεῖλαί σοι.

Οὕτως ἀναστὰς Ιωβ διέρρηξεν τὰ ἱμάτια αὐτοῦ 
 καὶ ἐκείρατο τὴν κόμην τῆς κεφαλῆς αὐτοῦ 
 καὶ πεσὼν χαμαὶ προσεκύνησεν καὶ εἶπεν

Αὐτὸς γυμνὸς ἐξῆλθον ἐκ κοιλίας μητρός μου, 
 γυμνὸς καὶ ἀπελεύσομαι ἐκεῖ· 
 ὁ κύριος ἔδωκεν, ὁ κύριος ἀφείλατο· 
 ὡς τῷ κυρίῳ ἔδοξεν, οὕτως καὶ ἐγένετο· 
 εἴη τὸ ὄνομα κυρίου εὐλογημένον.

Ἐν τούτοις πᾶσιν τοῖς συμβεβηκόσιν αὐτῷ 
 οὐδὲν ἥμαρτεν Ιωβ ἐναντίον τοῦ κυρίου 
 καὶ οὐκ ἔδωκεν ἀφροσύνην τῷ θεῷ.

Ἐγένετο δὲ ὡς ἡ ἡμέρα αὕτη 
 καὶ ἦλθον οἱ ἄγγελοι τοῦ θεοῦ παραστῆναι ἔναντι κυρίου, 
 καὶ ὁ διάβολος ἦλθεν ἐν μέσῳ αὐτῶν 
 ※παραστῆναι ἐναντίον τοῦ κυρίου.⸕

καὶ εἶπεν ὁ κύριος τῷ διαβόλῳ Πόθεν σὺ ἔρχῃ; 
 τότε εἶπεν ὁ διάβολος ἐνώπιον τοῦ κυρίου 
 Διαπορευθεὶς τὴν ὑπ’ οὐρανὸν καὶ ἐμπεριπατήσας τὴν σύμπασαν 
 πάρειμι.

εἶπεν δὲ ὁ κύριος πρὸς τὸν διάβολον 
 Προσέσχες οὖν τῷ θεράποντί μου Ιωβ, 
 ὅτι οὐκ ἔστιν κατ’ αὐτὸν τῶν ἐπὶ τῆς γῆς 
 ἄνθρωπος ἄκακος, ἀληθινός, ἄμεμπτος, θεοσεβής, 
 ἀπεχόμενος ἀπὸ παντὸς κακοῦ; 
 ἔτι δὲ ἔχεται ἀκακίας· 
 σὺ δὲ εἶπας τὰ ὑπάρχοντα αὐτοῦ διὰ κενῆς ἀπολέσαι.

ὑπολαβὼν δὲ ὁ διάβολος εἶπεν τῷ κυρίῳ 
 Δέρμα ὑπὲρ δέρματος· 
 ὅσα ὑπάρχει ἀνθρώπῳ, ὑπὲρ τῆς ψυχῆς αὐτοῦ ἐκτείσει·

οὐ μὴν δὲ ἀλλὰ ἀποστείλας τὴν χεῖρά σου ἅψαι τῶν ὀστῶν
 
 αὐτοῦ καὶ τῶν σαρκῶν αὐτοῦ·
 εἰ μὴν εἰς πρόσωπόν σε εὐλογήσει.

εἶπεν δὲ ὁ κύριος τῷ διαβόλῳ Ἰδοὺ παραδίδωμί σοι αὐτόν, 
 μόνον τὴν ψυχὴν αὐτοῦ διαφύλαξον.

Ἐξῆλθεν δὲ ὁ διάβολος ἀπὸ τοῦ κυρίου 
 καὶ ἔπαισεν τὸν Ιωβ ἕλκει πονηρῷ ἀπὸ ποδῶν ἕως κεφαλῆς.

καὶ ἔλαβεν ὄστρακον, ἵνα τὸν ἰχῶρα ξύῃ, 
 καὶ ἐκάθητο ἐπὶ τῆς κοπρίας ἔξω τῆς πόλεως.

Χρόνου δὲ πολλοῦ προβεβηκότος εἶπεν αὐτῷ ἡ γυνὴ αὐτοῦ 
 Μέχρι τίνος καρτερήσεις λέγων

Ἰδοὺ ἀναμένω χρόνον ἔτι μικρὸν 
 προσδεχόμενος τὴν ἐλπίδα τῆς σωτηρίας μου;

ἰδοὺ γὰρ ἠφάνισταί σου τὸ μνημόσυνον ἀπὸ τῆς γῆς, 
 υἱοὶ καὶ θυγατέρες, ἐμῆς κοιλίας ὠδῖνες καὶ πόνοι, 
 οὓς εἰς τὸ κενὸν ἐκοπίασα μετὰ μόχθων.

σύ τε αὐτὸς ἐν σαπρίᾳ σκωλήκων κάθησαι διανυκτερεύων
 
 αἴθριος·

κἀγὼ πλανῆτις καὶ λάτρις 
 τόπον ἐκ τόπου περιερχομένη καὶ οἰκίαν ἐξ οἰκίας 
 προσδεχομένη τὸν ἥλιον πότε δύσεται, 
 ἵνα ἀναπαύσωμαι τῶν μόχθων καὶ τῶν ὀδυνῶν, αἵ με νῦν
 
 συνέχουσιν.

ἀλλὰ εἰπόν τι ῥῆμα εἰς κύριον καὶ τελεύτα.

ὁ δὲ ἐμβλέψας εἶπεν αὐτῇ 
 Ὥσπερ μία τῶν ἀφρόνων γυναικῶν ἐλάλησας· 
 εἰ τὰ ἀγαθὰ ἐδεξάμεθα ἐκ χειρὸς κυρίου, τὰ κακὰ οὐχ ὑποίσομεν; 
 ἐν πᾶσιν τούτοις τοῖς συμβεβηκόσιν αὐτῷ 
 οὐδὲν ἥμαρτεν Ιωβ τοῖς χείλεσιν ἐναντίον τοῦ θεοῦ.

Ἀκούσαντες δὲ οἱ τρεῖς φίλοι αὐτοῦ τὰ κακὰ πάντα τὰ
 
 ἐπελθόντα αὐτῷ 
 παρεγένοντο ἕκαστος ἐκ τῆς ἰδίας χώρας πρὸς αὐτόν,
 Ελιφας ὁ Θαιμανων βασιλεύς, 
 Βαλδαδ ὁ Σαυχαίων τύραννος, 
 Σωφαρ ὁ Μιναίων βασιλεύς, 
 καὶ παρεγένοντο πρὸς αὐτὸν ὁμοθυμαδὸν 
 τοῦ παρακαλέσαι καὶ ἐπισκέψασθαι αὐτόν.

ἰδόντες δὲ αὐτὸν πόρρωθεν οὐκ ἐπέγνωσαν 
 καὶ βοήσαντες φωνῇ μεγάλῃ ἔκλαυσαν 
 ῥήξαντες ἕκαστος τὴν ἑαυτοῦ στολὴν 
 καὶ καταπασάμενοι γῆν.

παρεκάθισαν αὐτῷ ἑπτὰ ἡμέρας καὶ ἑπτὰ νύκτας, 
 καὶ οὐδεὶς αὐτῶν ἐλάλησεν· 
 ἑώρων γὰρ τὴν πληγὴν δεινὴν οὖσαν καὶ μεγάλην σφόδρα.

Μετὰ τοῦτο ἤνοιξεν Ιωβ τὸ στόμα αὐτοῦ

καὶ κατηράσατο τὴν ἡμέραν αὐτοῦ λέγων

Ἀπόλοιτο ἡ ἡμέρα, ἐν ᾗ ἐγεννήθην, 
 καὶ ἡ νύξ, ἐν ᾗ εἶπαν Ἰδοὺ ἄρσεν.

ἡ ἡμέρα ἐκείνη εἴη σκότος, 
 καὶ μὴ ἀναζητήσαι αὐτὴν ὁ κύριος ἄνωθεν, 
 μηδὲ ἔλθοι εἰς αὐτὴν φέγγος·

ἐκλάβοι δὲ αὐτὴν σκότος καὶ σκιὰ θανάτου, 
 ἐπέλθοι ἐπ’ αὐτὴν γνόφος.

καταραθείη ἡ ἡμέρα καὶ ἡ νὺξ ἐκείνη, 
 ἀπενέγκαιτο αὐτὴν σκότος· 
 μὴ εἴη εἰς ἡμέρας ἐνιαυτοῦ 
 μηδὲ ἀριθμηθείη εἰς ἡμέρας μηνῶν·

ἀλλὰ ἡ νὺξ ἐκείνη εἴη ὀδύνη, 
 καὶ μὴ ἔλθοι ἐπ’ αὐτὴν εὐφροσύνη μηδὲ χαρμονή·

ἀλλὰ καταράσαιτο αὐτὴν ὁ καταρώμενος τὴν ἡμέραν ἐκείνην 
 ὁ μέλλων τὸ μέγα κῆτος χειρώσασθαι.

σκοτωθείη τὰ ἄστρα τῆς νυκτὸς ἐκείνης,
 ὑπομείναι καὶ εἰς φωτισμὸν μὴ ἔλθοι 
 καὶ μὴ ἴδοι ἑωσφόρον ἀνατέλλοντα, 
 ὅτι οὐ συνέκλεισεν πύλας γαστρὸς μητρός μου·

ἀπήλλαξεν γὰρ ἂν πόνον ἀπὸ ὀφθαλμῶν μου.

διὰ τί γὰρ ἐν κοιλίᾳ οὐκ ἐτελεύτησα, 
 ἐκ γαστρὸς δὲ ἐξῆλθον καὶ οὐκ εὐθὺς ἀπωλόμην;

ἵνα τί δὲ συνήντησάν μοι γόνατα; 
 ἵνα τί δὲ μαστοὺς ἐθήλασα;

νῦν ἂν κοιμηθεὶς ἡσύχασα, 
 ὑπνώσας δὲ ἀνεπαυσάμην

μετὰ βασιλέων βουλευτῶν γῆς, 
 οἳ ἠγαυριῶντο ἐπὶ ξίφεσιν,

ἢ μετὰ ἀρχόντων, ὧν πολὺς ὁ χρυσός, 
 οἳ ἔπλησαν τοὺς οἴκους αὐτῶν ἀργυρίου,

ἢ ὥσπερ ἔκτρωμα ἐκπορευόμενον ἐκ μήτρας μητρὸς 
 ἢ ὥσπερ νήπιοι, οἳ οὐκ εἶδον φῶς.

ἐκεῖ ἀσεβεῖς ἐξέκαυσαν θυμὸν ὀργῆς, 
 ἐκεῖ ἀνεπαύσαντο κατάκοποι τῷ σώματι·

ὁμοθυμαδὸν δὲ οἱ αἰώνιοι 
 οὐκ ἤκουσαν φωνὴν φορολόγου·

μικρὸς καὶ μέγας ἐκεῖ ἐστιν 
 καὶ θεράπων οὐ δεδοικὼς τὸν κύριον αὐτοῦ.

ἵνα τί γὰρ δέδοται τοῖς ἐν πικρίᾳ φῶς, 
 ζωὴ δὲ ταῖς ἐν ὀδύναις ψυχαῖς;

οἳ ὁμείρονται τοῦ θανάτου καὶ οὐ τυγχάνουσιν 
 ἀνορύσσοντες ὥσπερ θησαυρούς, 
 περιχαρεῖς δὲ ἐγένοντο, ἐὰν κατατύχωσιν.



θάνατος ἀνδρὶ ἀνάπαυμα, 
 συνέκλεισεν γὰρ ὁ θεὸς κατ’ αὐτοῦ·

πρὸ γὰρ τῶν σίτων μου στεναγμός μοι ἥκει, 
 δακρύω δὲ ἐγὼ συνεχόμενος φόβῳ·

φόβος γάρ, ὃν ἐφρόντισα, ἦλθέν μοι,
 καὶ ὃν ἐδεδοίκειν, συνήντησέν μοι.

οὔτε εἰρήνευσα οὔτε ἡσύχασα οὔτε ἀνεπαυσάμην, 
 ἦλθεν δέ μοι ὀργή.

Ὑπολαβὼν δὲ Ελιφας ὁ Θαιμανίτης λέγει 
 Μὴ πολλάκις σοι λελάληται ἐν κόπῳ;

ἰσχὺν δὲ ῥημάτων σου τίς ὑποίσει;

εἰ γὰρ σὺ ἐνουθέτησας πολλοὺς 
 καὶ χεῖρας ἀσθενοῦς παρεκάλεσας

ἀσθενοῦντάς τε ἐξανέστησας ῥήμασιν 
 γόνασίν τε ἀδυνατοῦσιν θάρσος περιέθηκας, 
 νῦν δὲ ἥκει ἐπὶ σὲ πόνος καὶ ἥψατό σου, σὺ δὲ ἐσπούδασας.



πότερον οὐχ ὁ φόβος σού ἐστιν ἐν ἀφροσύνῃ 
 καὶ ἡ ἐλπίς σου καὶ ἡ ἀκακία τῆς ὁδοῦ σου;

μνήσθητι οὖν τίς καθαρὸς ὢν ἀπώλετο 
 ἢ πότε ἀληθινοὶ ὁλόρριζοι ἀπώλοντο.

καθ’ ὃν τρόπον εἶδον τοὺς ἀροτριῶντας τὰ ἄτοπα, 
 οἱ δὲ σπείροντες αὐτὰ ὀδύνας θεριοῦσιν ἑαυτοῖς.

ἀπὸ προστάγματος κυρίου ἀπολοῦνται, 
 ἀπὸ δὲ πνεύματος ὀργῆς αὐτοῦ ἀφανισθήσονται.

σθένος λέοντος, φωνὴ δὲ λεαίνης, 
 γαυρίαμα δὲ δρακόντων ἐσβέσθη·

μυρμηκολέων ὤλετο παρὰ τὸ μὴ ἔχειν βοράν, 
 σκύμνοι δὲ λεόντων ἔλιπον ἀλλήλους.

εἰ δέ τι ῥῆμα ἀληθινὸν ἐγεγόνει ἐν λόγοις σου, 
 οὐθὲν ἄν σοι τούτων κακὸν ἀπήντησεν. 
 πότερον οὐ δέξεταί μου τὸ οὖς ἐξαίσια παρ’ αὐτοῦ;

φόβοι δὲ καὶ ἠχὼ νυκτερινή, 
 ἐπιπίπτων φόβος ἐπ’ ἀνθρώπους,

φρίκη δέ μοι συνήντησεν καὶ τρόμος 
 καὶ μεγάλως μου τὰ ὀστᾶ συνέσεισεν,

καὶ πνεῦμα ἐπὶ πρόσωπόν μου ἐπῆλθεν, 
 ἔφριξαν δέ μου τρίχες καὶ σάρκες.

ἀνέστην, καὶ οὐκ ἐπέγνων· 
 εἶδον, καὶ οὐκ ἦν μορφὴ πρὸ ὀφθαλμῶν μου, 
 ἀλλ’ ἢ αὔραν καὶ φωνὴν ἤκουον

Τί γάρ; μὴ καθαρὸς ἔσται βροτὸς ἐναντίον κυρίου 
 ἢ ἀπὸ τῶν ἔργων αὐτοῦ ἄμεμπτος ἀνήρ;

εἰ κατὰ παίδων αὐτοῦ οὐ πιστεύει, 
 κατὰ δὲ ἀγγέλων αὐτοῦ σκολιόν τι ἐπενόησεν,

τοὺς δὲ κατοικοῦντας οἰκίας πηλίνας, 
 ἐξ ὧν καὶ αὐτοὶ ἐκ τοῦ αὐτοῦ πηλοῦ ἐσμεν, 
 ἔπαισεν αὐτοὺς σητὸς τρόπον·

καὶ ἀπὸ πρωίθεν ἕως ἑσπέρας οὐκέτι εἰσίν, 
 παρὰ τὸ μὴ δύνασθαι αὐτοὺς ἑαυτοῖς βοηθῆσαι ἀπώλοντο·

ἐνεφύσησεν γὰρ αὐτοῖς καὶ ἐξηράνθησαν, 
 ἀπώλοντο παρὰ τὸ μὴ ἔχειν αὐτοὺς σοφίαν.

ἐπικάλεσαι δέ, εἴ τίς σοι ὑπακούσεται, 
 ἢ εἴ τινα ἀγγέλων ἁγίων ὄψῃ.

καὶ γὰρ ἄφρονα ἀναιρεῖ ὀργή, 
 πεπλανημένον δὲ θανατοῖ ζῆλος.

ἐγὼ δὲ ἑώρακα ἄφρονας ῥίζαν βάλλοντας, 
 ἀλλ’ εὐθέως ἐβρώθη αὐτῶν ἡ δίαιτα.

πόρρω γένοιντο οἱ υἱοὶ αὐτῶν ἀπὸ σωτηρίας, 
 κολαβρισθείησαν δὲ ἐπὶ θύραις ἡσσόνων, καὶ οὐκ ἔσται ὁ
 
 ἐξαιρούμενος·

ἃ γὰρ ἐκεῖνοι συνήγαγον, δίκαιοι ἔδονται, 
 αὐτοὶ δὲ ἐκ κακῶν οὐκ ἐξαίρετοι ἔσονται, 
 ἐκσιφωνισθείη αὐτῶν ἡ ἰσχύς.

οὐ γὰρ μὴ ἐξέλθῃ ἐκ τῆς γῆς κόπος, 
 οὐδὲ ἐξ ὀρέων ἀναβλαστήσει πόνος·

ἀλλὰ ἄνθρωπος γεννᾶται κόπῳ, 
 νεοσσοὶ δὲ γυπὸς τὰ ὑψηλὰ πέτονται.

οὐ μὴν δὲ ἀλλὰ ἐγὼ δεηθήσομαι κυρίου, 
 κύριον δὲ τὸν πάντων δεσπότην ἐπικαλέσομαι

τὸν ποιοῦντα μεγάλα καὶ ἀνεξιχνίαστα, 
 ἔνδοξά τε καὶ ἐξαίσια, ὧν οὐκ ἔστιν ἀριθμός·

τὸν διδόντα ὑετὸν ἐπὶ τὴν γῆν, 
 ἀποστέλλοντα ὕδωρ ἐπὶ τὴν ὑπ’ οὐρανόν·

τὸν ποιοῦντα ταπεινοὺς εἰς ὕψος 
 καὶ ἀπολωλότας ἐξεγείροντα·

διαλλάσσοντα βουλὰς πανούργων, 
 καὶ οὐ μὴ ποιήσουσιν αἱ χεῖρες αὐτῶν ἀληθές.

ὁ καταλαμβάνων σοφοὺς ἐν τῇ φρονήσει, 
 βουλὴν δὲ πολυπλόκων ἐξέστησεν·

ἡμέρας συναντήσεται αὐτοῖς σκότος, 
 τὸ δὲ μεσημβρινὸν ψηλαφήσαισαν ἴσα νυκτί.

ἀπόλοιντο δὲ ἐν πολέμῳ, 
 ἀδύνατος δὲ ἐξέλθοι ἐκ χειρὸς δυνάστου·

εἴη δὲ ἀδυνάτῳ ἐλπίς, 
 ἀδίκου δὲ στόμα ἐμφραχθείη.

μακάριος δὲ ἄνθρωπος, ὃν ἤλεγξεν ὁ κύριος· 
 νουθέτημα δὲ παντοκράτορος μὴ ἀπαναίνου.

αὐτὸς γὰρ ἀλγεῖν ποιεῖ καὶ πάλιν ἀποκαθίστησιν· 
 ἔπαισεν, καὶ αἱ χεῖρες αὐτοῦ ἰάσαντο.

ἑξάκις ἐξ ἀναγκῶν σε ἐξελεῖται, 
 ἐν δὲ τῷ ἑβδόμῳ οὐ μὴ ἅψηταί σου κακόν.

ἐν λιμῷ ῥύσεταί σε ἐκ θανάτου, 
 ἐν πολέμῳ δὲ ἐκ χειρὸς σιδήρου λύσει σε.

ἀπὸ μάστιγος γλώσσης σε κρύψει, 
 καὶ οὐ μὴ φοβηθῇς ἀπὸ κακῶν ἐρχομένων.

ἀδίκων καὶ ἀνόμων καταγελάσῃ, 
 ἀπὸ δὲ θηρίων ἀγρίων οὐ μὴ φοβηθῇς·

θῆρες γὰρ ἄγριοι εἰρηνεύσουσίν σοι.

εἶτα γνώσῃ ὅτι εἰρηνεύσει σου ὁ οἶκος, 
 ἡ δὲ δίαιτα τῆς σκηνῆς σου οὐ μὴ ἁμάρτῃ.

γνώσῃ δὲ ὅτι πολὺ τὸ σπέρμα σου, 
 τὰ δὲ τέκνα σου ἔσται ὥσπερ τὸ παμβότανον τοῦ ἀγροῦ.

ἐλεύσῃ δὲ ἐν τάφῳ ὥσπερ σῖτος ὥριμος κατὰ καιρὸν θεριζόμενος 
 ἢ ὥσπερ θιμωνιὰ ἅλωνος καθ’ ὥραν συγκομισθεῖσα.

ἰδοὺ ταῦτα οὕτως ἐξιχνιάσαμεν, 
 ταῦτά ἐστιν ἃ ἀκηκόαμεν· 
 σὺ δὲ γνῶθι σεαυτῷ εἴ τι ἔπραξας.

Ὑπολαβὼν δὲ Ιωβ λέγει

Εἰ γάρ τις ἱστῶν στήσαι μου τὴν ὀργήν, 
 τὰς δὲ ὀδύνας μου ἄραι ἐν ζυγῷ ὁμοθυμαδόν, 
 καὶ δὴ ἄμμου παραλίας βαρυτέρα ἔσται·

ἀλλ’ ὡς ἔοικεν, τὰ ῥήματά μού ἐστιν φαῦλα.

βέλη γὰρ κυρίου ἐν τῷ σώματί μού ἐστιν, 
 ὧν ὁ θυμὸς αὐτῶν ἐκπίνει μου τὸ αἷμα· 
 ὅταν ἄρξωμαι λαλεῖν, κεντοῦσί με.

τί γάρ; μὴ διὰ κενῆς κεκράξεται ὄνος ἄγριος, ἀλλ’ ἢ τὰ
 
 σῖτα ζητῶν; 
 εἰ δὲ καὶ ῥήξει φωνὴν βοῦς ἐπὶ φάτνης ἔχων τὰ βρώματα;

εἰ βρωθήσεται ἄρτος ἄνευ ἁλός; 
 εἰ δὲ καὶ ἔστιν γεῦμα ἐν ῥήμασιν κενοῖς;

οὐ δύναται γὰρ παύσασθαί μου ἡ ψυχή· 
 βρόμον γὰρ ὁρῶ τὰ σῖτά μου ὥσπερ ὀσμὴν λέοντος.

εἰ γὰρ δῴη, καὶ ἔλθοι μου ἡ αἴτησις, 
 καὶ τὴν ἐλπίδα μου δῴη ὁ κύριος.

ἀρξάμενος ὁ κύριος τρωσάτω με, 
 εἰς τέλος δὲ μή με ἀνελέτω.

εἴη δέ μου πόλις τάφος, ἐφ’ ἧς ἐπὶ τειχέων ἡλλόμην ἐπ’ αὐτῆς, 
 οὐ μὴ φείσωμαι· 
 οὐ γὰρ ἐψευσάμην ῥήματα ἅγια θεοῦ μου.

τίς γάρ μου ἡ ἰσχύς, ὅτι ὑπομένω; 
 ἢ τίς μου ὁ χρόνος, ὅτι ἀνέχεταί μου ἡ ψυχή;

μὴ ἰσχὺς λίθων ἡ ἰσχύς μου; 
 ἢ αἱ σάρκες μού εἰσιν χάλκειαι;

ἦ οὐκ ἐπ’ αὐτῷ ἐπεποίθειν; 
 βοήθεια δὲ ἀπ’ ἐμοῦ ἄπεστιν.

ἀπείπατό με ἔλεος, 
 ἐπισκοπὴ δὲ κυρίου ὑπερεῖδέν με.

οὐ προσεῖδόν με οἱ ἐγγύτατοί μου· ὥσπερ χειμάρρους ἐκλείπων 
 ἢ ὥσπερ κῦμα παρῆλθόν με·

οἵτινές με διευλαβοῦντο, νῦν ἐπιπεπτώκασίν μοι 
 ὥσπερ χιὼν ἢ κρύσταλλος πεπηγώς·

καθὼς τακεῖσα θέρμης γενομένης οὐκ ἐπεγνώσθη ὅπερ ἦν,

οὕτως κἀγὼ κατελείφθην ὑπὸ πάντων, 
 ἀπωλόμην δὲ καὶ ἔξοικος ἐγενόμην.

ἴδετε ὁδοὺς Θαιμανων, 
 ἀτραποὺς Σαβων, οἱ διορῶντες·

καὶ αἰσχύνην ὀφειλήσουσιν 
 οἱ ἐπὶ πόλεσιν καὶ χρήμασιν πεποιθότες.

ἀτὰρ δὲ καὶ ὑμεῖς ἐπέβητέ μοι ἀνελεημόνως, 
 ὥστε ἰδόντες τὸ ἐμὸν τραῦμα φοβήθητε.

τί γάρ; μή τι ὑμᾶς ᾔτησα 
 ἢ τῆς παρ’ ὑμῶν ἰσχύος ἐπιδέομαι

ὥστε σῶσαί με ἐξ ἐχθρῶν 
 ἢ ἐκ χειρὸς δυναστῶν ῥύσασθαί με;

διδάξατέ με, ἐγὼ δὲ κωφεύσω· 
 εἴ τι πεπλάνημαι, φράσατέ μοι.

ἀλλ’ ὡς ἔοικεν, φαῦλα ἀληθινοῦ ῥήματα, 
 οὐ γὰρ παρ’ ὑμῶν ἰσχὺν αἰτοῦμαι·

οὐδὲ ὁ ἔλεγχος ὑμῶν ῥήμασίν με παύσει, 
 οὐδὲ γὰρ ὑμῶν φθέγμα ῥήματος ἀνέξομαι.

πλὴν ὅτι ἐπ’ ὀρφανῷ ἐπιπίπτετε, 
 ἐνάλλεσθε δὲ ἐπὶ φίλῳ ὑμῶν.

νυνὶ δὲ εἰσβλέψας εἰς πρόσωπα ὑμῶν οὐ ψεύσομαι.

καθίσατε δὴ καὶ μὴ εἴη ἄδικον, 
 καὶ πάλιν τῷ δικαίῳ συνέρχεσθε.

οὐ γάρ ἐστιν ἐν γλώσσῃ μου ἄδικον· 
 ἢ ὁ λάρυγξ μου οὐχὶ σύνεσιν μελετᾷ;

πότερον οὐχὶ πειρατήριόν ἐστιν ὁ βίος ἀνθρώπου ἐπὶ τῆς γῆς 
 καὶ ὥσπερ μισθίου αὐθημερινοῦ ἡ ζωὴ αὐτοῦ;

ἢ ὥσπερ θεράπων δεδοικὼς τὸν κύριον αὐτοῦ καὶ τετευχὼς 
 σκιᾶς 
 ἢ ὥσπερ μισθωτὸς ἀναμένων τὸν μισθὸν αὐτοῦ.

οὕτως κἀγὼ ὑπέμεινα μῆνας κενούς, 
 νύκτες δὲ ὀδυνῶν δεδομέναι μοί εἰσιν.

ἐὰν κοιμηθῶ, λέγω Πότε ἡμέρα; 
 ὡς δ’ ἂν ἀναστῶ, πάλιν Πότε ἑσπέρα; 
 πλήρης δὲ γίνομαι ὀδυνῶν ἀπὸ ἑσπέρας ἕως πρωί.

φύρεται δέ μου τὸ σῶμα ἐν σαπρίᾳ σκωλήκων, 
 τήκω δὲ βώλακας γῆς ἀπὸ ἰχῶρος ξύων.

ὁ δὲ βίος μού ἐστιν ἐλαφρότερος λαλιᾶς, 
 ἀπόλωλεν δὲ ἐν κενῇ ἐλπίδι.

μνήσθητι οὖν ὅτι πνεῦμά μου ἡ ζωὴ 
 καὶ οὐκέτι ἐπανελεύσεται ὁ ὀφθαλμός μου ἰδεῖν ἀγαθόν.

※οὐ περιβλέψεταί με ὀφθαλμὸς ὁρῶντός με· 
 ※οἱ ὀφθαλμοί σου ἐν ἐμοί, καὶ οὐκέτι εἰμὶ⸕

ὥσπερ νέφος ἀποκαθαρθὲν ἀπ’ οὐρανοῦ. 
 ἐὰν γὰρ ἄνθρωπος καταβῇ εἰς ᾅδην, οὐκέτι μὴ ἀναβῇ

οὐδ’ οὐ μὴ ἐπιστρέψῃ ἔτι εἰς τὸν ἴδιον οἶκον, 
 οὐδὲ μὴ ἐπιγνῷ αὐτὸν ἔτι ὁ τόπος αὐτοῦ.

ἀτὰρ οὖν οὐδὲ ἐγὼ φείσομαι τῷ στόματί μου, 
 λαλήσω ἐν ἀνάγκῃ ὤν, 
 ἀνοίξω πικρίαν ψυχῆς μου συνεχόμενος.

πότερον θάλασσά εἰμι ἢ δράκων, 
 ὅτι κατέταξας ἐπ’ ἐμὲ φυλακήν;

εἶπα ὅτι Παρακαλέσει με ἡ κλίνη μου, 
 ἀνοίσω δὲ πρὸς ἐμαυτὸν ἰδίᾳ λόγον τῇ κοίτῃ μου·

ἐκφοβεῖς με ἐνυπνίοις καὶ ἐν ὁράμασίν με καταπλήσσεις.

ἀπαλλάξεις ἀπὸ πνεύματός μου τὴν ψυχήν μου, 
 ἀπὸ δὲ θανάτου τὰ ὀστᾶ μου.

οὐ γὰρ εἰς τὸν αἰῶνα ζήσομαι, ἵνα μακροθυμήσω· 
 ἀπόστα ἀπ’ ἐμοῦ, κενὸς γάρ μου ὁ βίος.

τί γάρ ἐστιν ἄνθρωπος, ὅτι ἐμεγάλυνας αὐτὸν 
 ἢ ὅτι προσέχεις τὸν νοῦν εἰς αὐτὸν

ἢ ἐπισκοπὴν αὐτοῦ ποιήσῃ ἕως τὸ πρωὶ 
 καὶ εἰς ἀνάπαυσιν αὐτὸν κρινεῖς;

ἕως τίνος οὐκ ἐᾷς με 
 οὐδὲ προΐῃ με, ἕως ἂν καταπίω τὸν πτύελόν μου ἐν ὀδύνῃ;

εἰ ἐγὼ ἥμαρτον, τί δύναμαί σοι πρᾶξαι, 
 ὁ ἐπιστάμενος τὸν νοῦν τῶν ἀνθρώπων; 
 διὰ τί ἔθου με κατεντευκτήν σου, 
 εἰμὶ δὲ ἐπὶ σοὶ φορτίον;

καὶ διὰ τί οὐκ ἐποιήσω τῆς ἀνομίας μου λήθην 
 καὶ καθαρισμὸν τῆς ἁμαρτίας μου; 
 νυνὶ δὲ εἰς γῆν ἀπελεύσομαι, 
 ὀρθρίζων δὲ οὐκέτι εἰμί.

Ὑπολαβὼν δὲ Βαλδαδ ὁ Σαυχίτης λέγει 
 Μέχρι τίνος λαλήσεις ταῦτα;

πνεῦμα πολυρῆμον τοῦ στόματός σου.

μὴ ὁ κύριος ἀδικήσει κρίνων 
 ἢ ὁ τὰ πάντα ποιήσας ταράξει τὸ δίκαιον;

εἰ οἱ υἱοί σου ἥμαρτον ἐναντίον αὐτοῦ, 
 ἀπέστειλεν ἐν χειρὶ ἀνομίας αὐτῶν.

σὺ δὲ ὄρθριζε πρὸς κύριον παντοκράτορα δεόμενος.

εἰ καθαρὸς εἶ καὶ ἀληθινός, δεήσεως ἐπακούσεταί σου, 
 ἀποκαταστήσει δέ σοι δίαιταν δικαιοσύνης·

ἔσται οὖν τὰ μὲν πρῶτά σου ὀλίγα, 
 τὰ δὲ ἔσχατά σου ἀμύθητα.

ἐπερώτησον γὰρ γενεὰν πρώτην, 
 ἐξιχνίασον δὲ κατὰ γένος πατέρων·

χθιζοὶ γάρ ἐσμεν καὶ οὐκ οἴδαμεν, 
 σκιὰ γάρ ἐστιν ἡμῶν ἐπὶ τῆς γῆς ὁ βίος.

ἦ οὐχ οὗτοί σε διδάξουσιν καὶ ἀναγγελοῦσιν 
 καὶ ἐκ καρδίας ἐξάξουσιν ῥήματα;

μὴ θάλλει πάπυρος ἄνευ ὕδατος 
 ἢ ὑψωθήσεται βούτομον ἄνευ πότου;

ἔτι ὂν ἐπὶ ῥίζης καὶ οὐ μὴ θερισθῇ, 
 πρὸ τοῦ πιεῖν πᾶσα βοτάνη οὐχὶ ξηραίνεται.

οὕτως τοίνυν ἔσται τὰ ἔσχατα πάντων τῶν ἐπιλανθανομένων 
 τοῦ κυρίου· 
 ἐλπὶς γὰρ ἀσεβοῦς ἀπολεῖται.

ἀοίκητος γὰρ αὐτοῦ ἔσται ὁ οἶκος, 
 ἀράχνη δὲ αὐτοῦ ἀποβήσεται ἡ σκηνή.

ἐὰν ὑπερείσῃ τὴν οἰκίαν αὐτοῦ, οὐ μὴ στῇ· 
 ἐπιλαβομένου δὲ αὐτοῦ οὐ μὴ ὑπομείνῃ·

ὑγρὸς γάρ ἐστιν ὑπὸ ἡλίου, 
 καὶ ἐκ σαπρίας αὐτοῦ ὁ ῥάδαμνος αὐτοῦ ἐξελεύσεται.

ἐπὶ συναγωγὴν λίθων κοιμᾶται, 
 ἐν δὲ μέσῳ χαλίκων ζήσεται.

ἐὰν καταπίῃ, ὁ τόπος ψεύσεται αὐτόν· 
 οὐχ ἑόρακας τοιαῦτα.

ὅτι καταστροφὴ ἀσεβοῦς τοιαύτη, 
 ἐκ δὲ γῆς ἄλλον ἀναβλαστήσει.

ὁ γὰρ κύριος οὐ μὴ ἀποποιήσηται τὸν ἄκακον, 
 πᾶν δὲ δῶρον ἀσεβοῦς οὐ δέξεται.

ἀληθινῶν δὲ στόμα ἐμπλήσει γέλωτος, 
 τὰ δὲ χείλη αὐτῶν ἐξομολογήσεως·

οἱ δὲ ἐχθροὶ αὐτῶν ἐνδύσονται αἰσχύνην, 
 δίαιτα δὲ ἀσεβοῦς οὐκ ἔσται.

Ὑπολαβὼν δὲ Ιωβ λέγει 
 Ἐπ’ ἀληθείας οἶδα ὅτι οὕτως ἐστίν·

πῶς γὰρ ἔσται δίκαιος βροτὸς παρὰ κυρίῳ;

ἐὰν γὰρ βούληται κριθῆναι αὐτῷ, 
 οὐ μὴ ὑπακούσῃ αὐτῷ,
 ἵνα μὴ ἀντείπῃ πρὸς ἕνα λόγον αὐτοῦ ἐκ χιλίων.

σοφὸς γάρ ἐστιν διανοίᾳ, κραταιός τε καὶ μέγας· 
 τίς σκληρὸς γενόμενος ἐναντίον αὐτοῦ ὑπέμεινεν;

ὁ παλαιῶν ὄρη καὶ οὐκ οἴδασιν, 
 ὁ καταστρέφων αὐτὰ ὀργῇ·

ὁ σείων τὴν ὑπ’ οὐρανὸν ἐκ θεμελίων, 
 οἱ δὲ στῦλοι αὐτῆς σαλεύονται·

ὁ λέγων τῷ ἡλίῳ καὶ οὐκ ἀνατέλλει, 
 κατὰ δὲ ἄστρων κατασφραγίζει·

ὁ τανύσας τὸν οὐρανὸν μόνος 
 καὶ περιπατῶν ὡς ἐπ’ ἐδάφους ἐπὶ θαλάσσης·

ὁ ποιῶν Πλειάδα καὶ Ἕσπερον καὶ Ἀρκτοῦρον καὶ ταμίεια
 
 νότου·

ὁ ποιῶν μεγάλα καὶ ἀνεξιχνίαστα, 
 ἔνδοξά τε καὶ ἐξαίσια, ὧν οὐκ ἔστιν ἀριθμός.

ἐὰν ὑπερβῇ με, οὐ μὴ ἴδω· 
 καὶ ἐὰν παρέλθῃ με, οὐδ’ ὧς ἔγνων.

ἐὰν ἀπαλλάξῃ, τίς ἀποστρέψει; 
 ἢ τίς ἐρεῖ αὐτῷ Τί ἐποίησας;

αὐτὸς γὰρ ἀπέστραπται ὀργήν, 
 ὑπ’ αὐτοῦ ἐκάμφθησαν κήτη τὰ ὑπ’ οὐρανόν.

ἐὰν δέ μου ὑπακούσηται, ἦ διακρινεῖ τὰ ῥήματά μου.

ἐάν τε γὰρ ὦ δίκαιος, οὐκ εἰσακούσεταί μου, 
 ※τοῦ κρίματος αὐτοῦ δεηθήσομαι·⸕

ἐάν τε καλέσω καὶ ὑπακούσῃ, 
 οὐ πιστεύω ὅτι εἰσακήκοέν μου.

μὴ γνόφῳ με ἐκτρίψῃ; 
 πολλὰ δέ μου τὰ συντρίμματα πεποίηκεν διὰ κενῆς.

οὐκ ἐᾷ γάρ με ἀναπνεῦσαι, 
 ἐνέπλησεν δέ με πικρίας.

ὅτι μὲν γὰρ ἰσχύι κρατεῖ· 
 τίς οὖν κρίματι αὐτοῦ ἀντιστήσεται;

ἐὰν γὰρ ὦ δίκαιος, τὸ στόμα μου ἀσεβήσει· 
 ἐάν τε ὦ ἄμεμπτος, σκολιὸς ἀποβήσομαι.

εἴτε γὰρ ἠσέβησα, οὐκ οἶδα τῇ ψυχῇ,
 πλὴν ὅτι ἀφαιρεῖταί μου ἡ ζωή.

διὸ εἶπον Μέγαν καὶ δυνάστην ἀπολλύει ὀργή,

ὅτι φαῦλοι ἐν θανάτῳ ἐξαισίῳ, 
 ἀλλὰ δίκαιοι καταγελῶνται·

παραδέδονται γὰρ εἰς χεῖρας ἀσεβοῦς. 
 ※πρόσωπα κριτῶν αὐτῆς συγκαλύπτει· 
 ※εἰ δὲ μὴ αὐτός, τίς ἐστιν;⸕

ὁ δὲ βίος μού ἐστιν ἐλαφρότερος δρομέως· 
 ἀπέδρασαν καὶ οὐκ εἴδοσαν.

ἦ καὶ ἔστιν ναυσὶν ἴχνος ὁδοῦ 
 ἢ ἀετοῦ πετομένου ζητοῦντος βοράν;

ἐάν τε γὰρ εἴπω, ἐπιλήσομαι λαλῶν, 
 συγκύψας τῷ προσώπῳ στενάξω.

σείομαι πᾶσιν τοῖς μέλεσιν, 
 οἶδα γὰρ ὅτι οὐκ ἀθῷόν με ἐάσεις.

ἐπειδὴ δέ εἰμι ἀσεβής, διὰ τί οὐκ ἀπέθανον;

ἐὰν γὰρ ἀπολούσωμαι χιόνι 
 καὶ ἀποκαθάρωμαι χερσὶν καθαραῖς,

ἱκανῶς ἐν ῥύπῳ με ἔβαψας, 
 ἐβδελύξατο δέ με ἡ στολή.

οὐ γὰρ εἶ ἄνθρωπος κατ’ ἐμέ, ᾧ ἀντικρινοῦμαι, 
 ἵνα ἔλθωμεν ὁμοθυμαδὸν εἰς κρίσιν.

εἴθε ἦν ὁ μεσίτης ἡμῶν καὶ ἐλέγχων 
 καὶ διακούων ἀνὰ μέσον ἀμφοτέρων·

ἀπαλλαξάτω ἀπ’ ἐμοῦ τὴν ῥάβδον, 
 ὁ δὲ φόβος αὐτοῦ μή με στροβείτω, 
 καὶ οὐ μὴ φοβηθῶ, ἀλλὰ λαλήσω·

οὐ γὰρ οὕτω συνεπίσταμαι.

κάμνων τῇ ψυχῇ μου, 
 στένων ἐπαφήσω ἐπ’ αὐτὸν τὰ ῥήματά μου· 
 λαλήσω πικρίᾳ ψυχῆς μου συνεχόμενος

καὶ ἐρῶ πρὸς κύριον Μή με ἀσεβεῖν δίδασκε· 
 καὶ διὰ τί με οὕτως ἔκρινας;

ἦ καλόν σοι, ἐὰν ἀδικήσω, 
 ὅτι ἀπείπω ἔργα χειρῶν σου, 
 βουλῇ δὲ ἀσεβῶν προσέσχες;

ἦ ὥσπερ βροτὸς ὁρᾷ καθορᾷς 
 ※ἢ καθὼς ὁρᾷ ἄνθρωπος βλέψῃ;⸕

ἦ ὁ βίος σου ἀνθρώπινός ἐστιν 
 ἢ τὰ ἔτη σου ἀνδρός;

ὅτι ἀνεζήτησας τὴν ἀνομίαν μου 
 καὶ τὰς ἁμαρτίας μου ἐξιχνίασας.

οἶδας γὰρ ὅτι οὐκ ἠσέβησα· 
 ἀλλὰ τίς ἐστιν ὁ ἐκ τῶν χειρῶν σου ἐξαιρούμενος;

αἱ χεῖρές σου ἔπλασάν με καὶ ἐποίησάν με, 
 μετὰ ταῦτα μεταβαλών με ἔπαισας.

μνήσθητι ὅτι πηλόν με ἔπλασας, 
 εἰς δὲ γῆν με πάλιν ἀποστρέφεις.

ἦ οὐχ ὥσπερ γάλα με ἤμελξας, 
 ἐτύρωσας δέ με ἴσα τυρῷ;

δέρμα καὶ κρέας με ἐνέδυσας, 
 ὀστέοις δὲ καὶ νεύροις με ἐνεῖρας.

ζωὴν δὲ καὶ ἔλεος ἔθου παρ’ ἐμοί, 
 ἡ δὲ ἐπισκοπή σου ἐφύλαξέν μου τὸ πνεῦμα.

ταῦτα ἔχων ἐν σεαυτῷ οἶδα ὅτι πάντα δύνασαι, 
 ἀδυνατεῖ δέ σοι οὐθέν.

ἐάν τε γὰρ ἁμάρτω, φυλάσσεις με, 
 ἀπὸ δὲ ἀνομίας οὐκ ἀθῷόν με πεποίηκας.

ἐάν τε γὰρ ἀσεβὴς ὦ, οἴμμοι· 
 ἐάν τε ὦ δίκαιος, οὐ δύναμαι ἀνακύψαι, 
 πλήρης γὰρ ἀτιμίας εἰμί.

ἀγρεύομαι γὰρ ὥσπερ λέων εἰς σφαγήν, 
 πάλιν δὲ μεταβαλὼν δεινῶς με ὀλέκεις

ἐπανακαινίζων ἐπ’ ἐμὲ τὴν ἔτασίν μου· 
 ὀργῇ δὲ μεγάλῃ μοι ἐχρήσω, 
 ἐπήγαγες δὲ ἐπ’ ἐμὲ πειρατήρια.

ἵνα τί οὖν ἐκ κοιλίας με ἐξήγαγες, καὶ οὐκ ἀπέθανον, 
 ὀφθαλμὸς δέ με οὐκ εἶδεν, 
 καὶ ὥσπερ οὐκ ὢν ἐγενόμην;

διὰ τί γὰρ ἐκ γαστρὸς εἰς μνῆμα οὐκ ἀπηλλάγην;

ἦ οὐκ ὀλίγος ἐστὶν ὁ χρόνος τοῦ βίου μου; 
 ἔασόν με ἀναπαύσασθαι μικρὸν

πρὸ τοῦ με πορευθῆναι ὅθεν οὐκ ἀναστρέψω, 
 εἰς γῆν σκοτεινὴν καὶ γνοφεράν,

εἰς γῆν σκότους αἰωνίου, οὗ οὐκ ἔστιν φέγγος 
 οὐδὲ ὁρᾶν ζωὴν βροτῶν.

Ὑπολαβὼν δὲ Σωφαρ ὁ Μιναῖος λέγει 
 Ὁ τὰ πολλὰ λέγων καὶ ἀντακούσεται·

ἢ καὶ ὁ εὔλαλος οἴεται εἶναι δίκαιος; 
 εὐλογημένος γεννητὸς γυναικὸς ὀλιγόβιος.

μὴ πολὺς ἐν ῥήμασιν γίνου, 
 οὐ γάρ ἐστιν ὁ ἀντικρινόμενός σοι.

μὴ γὰρ λέγε ὅτι Καθαρός εἰμι τοῖς ἔργοις 
 καὶ ἄμεμπτος ἐναντίον αὐτοῦ.

ἀλλὰ πῶς ἂν ὁ κύριος λαλήσαι πρὸς σέ; 
 ※καὶ ἀνοίξει χείλη αὐτοῦ μετὰ σοῦ.⸕

εἶτα ἀναγγελεῖ σοι δύναμιν σοφίας, 
 ὅτι διπλοῦς ἔσται τῶν κατὰ σέ· 
 καὶ τότε γνώσῃ ὅτι ἄξιά σοι ἀπέβη ἀπὸ κυρίου ὧν ἡμάρτηκας.

ἦ ἴχνος κυρίου εὑρήσεις 
 ἢ εἰς τὰ ἔσχατα ἀφίκου, ἃ ἐποίησεν ὁ παντοκράτωρ;

ὑψηλὸς ὁ οὐρανός, καὶ τί ποιήσεις; 
 βαθύτερα δὲ τῶν ἐν ᾅδου τί οἶδας;

ἢ μακρότερα μέτρου γῆς 
 ἢ εὔρους θαλάσσης;

ἐὰν δὲ καταστρέψῃ τὰ πάντα, τίς ἐρεῖ αὐτῷ Τί ἐποίησας;

αὐτὸς γὰρ οἶδεν ἔργα ἀνόμων,
 ἰδὼν δὲ ἄτοπα οὐ παρόψεται.

ἄνθρωπος δὲ ἄλλως νήχεται λόγοις, 
 βροτὸς δὲ γεννητὸς γυναικὸς ἴσα ὄνῳ ἐρημίτῃ.

εἰ γὰρ σὺ καθαρὰν ἔθου τὴν καρδίαν σου, 
 ὑπτιάζεις δὲ χεῖρας πρὸς αὐτόν,

εἰ ἄνομόν τί ἐστιν ἐν χερσίν σου, 
 πόρρω ποίησον αὐτὸ ἀπὸ σοῦ, 
 ἀδικία δὲ ἐν διαίτῃ σου μὴ αὐλισθήτω.

οὕτως γὰρ ἀναλάμψει σου τὸ πρόσωπον ὥσπερ ὕδωρ καθαρόν, 
 ἐκδύσῃ δὲ ῥύπον καὶ οὐ μὴ φοβηθῇς·

καὶ τὸν κόπον ἐπιλήσῃ 
 ὥσπερ κῦμα παρελθὸν καὶ οὐ πτοηθήσῃ·

ἡ δὲ εὐχή σου ὥσπερ ἑωσφόρος, 
 ἐκ δὲ μεσημβρίας ἀνατελεῖ σοι ζωή·

πεποιθώς τε ἔσῃ ὅτι ἔστιν σοι ἐλπίς, 
 ἐκ δὲ μερίμνης καὶ φροντίδος ἀναφανεῖταί σοι εἰρήνη.

ἡσυχάσεις γάρ, καὶ οὐκ ἔσται ὁ πολεμῶν σε· 
 μεταβαλόμενοι δὲ πολλοί σου δεηθήσονται.

σωτηρία δὲ αὐτοὺς ἀπολείψει· 
 ἡ γὰρ ἐλπὶς αὐτῶν ἀπώλεια, 
 ὀφθαλμοὶ δὲ ἀσεβῶν τακήσονται.

Ὑπολαβὼν δὲ Ιωβ λέγει 
 Εἶτα ὑμεῖς ἐστε ἄνθρωποι·

ἦ μεθ’ ὑμῶν τελευτήσει σοφία.

κἀμοὶ μὲν καρδία καθ’ ὑμᾶς ἐστιν.

δίκαιος γὰρ ἀνὴρ καὶ ἄμεμπτος ἐγενήθη εἰς χλεύασμα·

εἰς χρόνον γὰρ τακτὸν ἡτοίμαστο πεσεῖν ὑπὸ ἄλλους 
 οἴκους τε αὐτοῦ ἐκπορθεῖσθαι ὑπὸ ἀνόμων.

οὐ μὴν δὲ ἀλλὰ μηδεὶς πεποιθέτω πονηρὸς ὢν ἀθῷος ἔσεσθαι, 
 ὅσοι παροργίζουσιν τὸν κύριον, 
 ὡς οὐχὶ καὶ ἔτασις αὐτῶν ἔσται.

ἀλλὰ δὴ ἐπερώτησον τετράποδα ἐάν σοι εἴπωσιν, 
 πετεινὰ δὲ οὐρανοῦ ἐάν σοι ἀπαγγείλωσιν·

ἐκδιήγησαι δὲ γῇ ἐάν σοι φράσῃ, 
 ※καὶ ἐξηγήσονταί σοι οἱ ἰχθύες τῆς θαλάσσης.

※τίς οὐκ ἔγνω ἐν πᾶσι τούτοις 
 ※ὅτι χεὶρ κυρίου ἐποίησεν ταῦτα;⸕

εἰ μὴ ἐν χειρὶ αὐτοῦ ψυχὴ πάντων τῶν ζώντων 
 καὶ πνεῦμα παντὸς ἀνθρώπου;

οὖς μὲν γὰρ ῥήματα διακρίνει, 
 λάρυγξ δὲ σῖτα γεύεται.

ἐν πολλῷ χρόνῳ σοφία, 
 ἐν δὲ πολλῷ βίῳ ἐπιστήμη.

παρ’ αὐτῷ σοφία καὶ δύναμις, 
 αὐτῷ βουλὴ καὶ σύνεσις.

ἐὰν καταβάλῃ, τίς οἰκοδομήσει; 
 ἐὰν κλείσῃ κατὰ ἀνθρώπων, τίς ἀνοίξει;

ἐὰν κωλύσῃ τὸ ὥδωρ, ξηρανεῖ τὴν γῆν· 
 ἐὰν δὲ ἐπαφῇ, ἀπώλεσεν αὐτὴν καταστρέψας.

παρ’ αὐτῷ κράτος καὶ ἰσχύς, 
 αὐτῷ ἐπιστήμη καὶ σύνεσις.

διάγων βουλευτὰς αἰχμαλώτους, 
 κριτὰς δὲ γῆς ἐξέστησεν.

καθιζάνων βασιλεῖς ἐπὶ θρόνους 
 ※καὶ περιέδησεν ζώνῃ ὀσφύας αὐτῶν.⸕

ἐξαποστέλλων ἱερεῖς αἰχμαλώτους, 
 δυνάστας δὲ γῆς κατέστρεψεν.

διαλλάσσων χείλη πιστῶν, 
 σύνεσιν δὲ πρεσβυτέρων ἔγνω.

※ἐκχέων ἀτιμίαν ἐπ’ ἄρχοντας,⸕ 
 ταπεινοὺς δὲ ἰάσατο.

ἀνακαλύπτων βαθέα ἐκ σκότους, 
 ἐξήγαγεν δὲ εἰς φῶς σκιὰν θανάτου.

※πλανῶν ἔθνη καὶ ἀπολλύων αὐτά,⸕ 
 καταστρωννύων ἔθνη καὶ καθοδηγῶν αὐτά.

διαλλάσσων καρδίας ἀρχόντων γῆς,
 ἐπλάνησεν δὲ αὐτοὺς ὁδῷ, ᾗ οὐκ ᾔδεισαν·

ψηλαφήσαισαν σκότος καὶ μὴ φῶς, 
 πλανηθείησαν δὲ ὥσπερ ὁ μεθύων.

ἰδοὺ ταῦτα ἑώρακέν μου ὁ ὀφθαλμὸς 
 καὶ ἀκήκοέν μου τὸ οὖς·

καὶ οἶδα ὅσα καὶ ὑμεῖς ἐπίστασθε, 
 καὶ οὐκ ἀσυνετώτερός εἰμι ὑμῶν.

οὐ μὴν δὲ ἀλλ’ ἐγὼ πρὸς κύριον λαλήσω, 
 ἐλέγξω δὲ ἐναντίον αὐτοῦ ἐὰν βούληται.

ὑμεῖς δέ ἐστε ἰατροὶ ἄδικοι 
 καὶ ἰαταὶ κακῶν πάντες.

εἴη δὲ ὑμῖν κωφεῦσαι, 
 καὶ ἀποβήσεται ὑμῖν εἰς σοφίαν.

ἀκούσατε ἔλεγχον στόματός μου, 
 κρίσιν δὲ χειλέων μου προσέχετε.

πότερον οὐκ ἔναντι κυρίου λαλεῖτε, 
 ἔναντι δὲ αὐτοῦ φθέγγεσθε δόλον;

ἦ ὑποστελεῖσθε; 
 ὑμεῖς δὲ αὐτοὶ κριταὶ γένεσθε.

καλόν γε, ἐὰν ἐξιχνιάσῃ ὑμᾶς· 
 εἰ γὰρ τὰ πάντα ποιοῦντες προστεθήσεσθε αὐτῷ, 
 οὐθὲν ἧττον ἐλέγξει ὑμᾶς·

εἰ δὲ καὶ κρυφῇ πρόσωπα θαυμάσετε,

πότερον οὐχὶ δεινὰ αὐτοῦ στροβήσει ὑμᾶς, 
 φόβος δὲ παρ’ αὐτοῦ ἐπιπεσεῖται ὑμῖν;

ἀποβήσεται δὲ ὑμῶν τὸ ἀγαυρίαμα ἴσα σποδῷ, 
 τὸ δὲ σῶμα πήλινον.

κωφεύσατε, ἵνα λαλήσω καὶ ἀναπαύσωμαι θυμοῦ

ἀναλαβὼν τὰς σάρκας μου τοῖς ὀδοῦσιν, 
 ψυχὴν δέ μου θήσω ἐν χειρί.

ἐάν με χειρώσηται ὁ δυνάστης, ἐπεὶ καὶ ἦρκται,
 ἦ μὴν λαλήσω καὶ ἐλέγξω ἐναντίον αὐτοῦ·

καὶ τοῦτό μοι ἀποβήσεται εἰς σωτηρίαν, 
 οὐ γὰρ ἐναντίον αὐτοῦ δόλος εἰσελεύσεται.

ἀκούσατε ἀκούσατε τὰ ῥήματά μου· 
 ἀναγγελῶ γὰρ ὑμῶν ἀκουόντων.

ἰδοὺ ἐγὼ ἐγγύς εἰμι τοῦ κρίματός μου, 
 οἶδα ἐγὼ ὅτι δίκαιος ἀναφανοῦμαι.

τίς γάρ ἐστιν ὁ κριθησόμενός μοι; 
 ※ὅτι νῦν κωφεύσω καὶ ἐκλείψω.⸕

δυεῖν δέ μοι χρήσῃ· 
 ※τότε ἀπὸ τοῦ προσώπου σου οὐ κρυβήσομαι·⸕

τὴν χεῖρα ἀπ’ ἐμοῦ ἀπέχου, 
 καὶ ὁ φόβος σου μή με καταπλησσέτω.

εἶτα καλέσεις, ἐγὼ δέ σοι ὑπακούσομαι· 
 ἢ λαλήσεις, ἐγὼ δέ σοι δώσω ἀνταπόκρισιν.

πόσαι εἰσὶν αἱ ἁμαρτίαι μου καὶ αἱ ἀνομίαι μου; 
 δίδαξόν με τίνες εἰσίν.

διὰ τί ἀπ’ ἐμοῦ κρύπτῃ, 
 ἥγησαι δέ με ὑπεναντίον σοι;

ἦ ὡς φύλλον κινούμενον ὑπὸ ἀνέμου εὐλαβηθήσῃ 
 ἢ ὡς χόρτῳ φερομένῳ ὑπὸ πνεύματος ἀντίκεισαί μοι;

ὅτι κατέγραψας κατ’ ἐμοῦ κακά, 
 περιέθηκας δέ μοι νεότητος ἁμαρτίας,

ἔθου δέ μου τὸν πόδα ἐν κωλύματι, 
 ἐφύλαξας δέ μου πάντα τὰ ἔργα, 
 εἰς δὲ ῥίζας τῶν ποδῶν μου ἀφίκου·

ὃ παλαιοῦται ἴσα ἀσκῷ 
 ἢ ὥσπερ ἱμάτιον σητόβρωτον.

βροτὸς γὰρ γεννητὸς γυναικὸς ὀλιγόβιος καὶ πλήρης ὀργῆς

ἢ ὥσπερ ἄνθος ἀνθῆσαν ἐξέπεσεν,
 ἀπέδρα δὲ ὥσπερ σκιὰ καὶ οὐ μὴ στῇ.

οὐχὶ καὶ τούτου λόγον ἐποιήσω 
 καὶ τοῦτον ἐποίησας εἰσελθεῖν ἐν κρίματι ἐνώπιόν σου;

τίς γὰρ καθαρὸς ἔσται ἀπὸ ῥύπου; ἀλλ’ οὐθείς.

ἐὰν καὶ μία ἡμέρα ὁ βίος αὐτοῦ ἐπὶ τῆς γῆς, 
 ἀριθμητοὶ δὲ μῆνες αὐτοῦ παρὰ σοί, 
 εἰς χρόνον ἔθου, καὶ οὐ μὴ ὑπερβῇ.

ἀπόστα ἀπ’ αὐτοῦ, ἵνα ἡσυχάσῃ 
 καὶ εὐδοκήσῃ τὸν βίον ὥσπερ ὁ μισθωτός.

ἔστιν γὰρ δένδρῳ ἐλπίς· 
 ἐὰν γὰρ ἐκκοπῇ, ἔτι ἐπανθήσει, 
 καὶ ὁ ῥάδαμνος αὐτοῦ οὐ μὴ ἐκλίπῃ·

ἐὰν γὰρ γηράσῃ ἐν γῇ ἡ ῥίζα αὐτοῦ, 
 ἐν δὲ πέτρᾳ τελευτήσῃ τὸ στέλεχος αὐτοῦ,

ἀπὸ ὀσμῆς ὕδατος ἀνθήσει, 
 ποιήσει δὲ θερισμὸν ὥσπερ νεόφυτον.

ἀνὴρ δὲ τελευτήσας ᾤχετο, 
 πεσὼν δὲ βροτὸς οὐκέτι ἔστιν.

χρόνῳ γὰρ σπανίζεται θάλασσα, 
 ποταμὸς δὲ ἐρημωθεὶς ἐξηράνθη·

ἄνθρωπος δὲ κοιμηθεὶς οὐ μὴ ἀναστῇ, 
 ἕως ἂν ὁ οὐρανὸς οὐ μὴ συρραφῇ· 
 ※καὶ οὐκ ἐξυπνισθήσονται ἐξ ὕπνου αὐτῶν.⸕

εἰ γὰρ ὄφελον ἐν ᾅδῃ με ἐφύλαξας, 
 ἔκρυψας δέ με, ἕως ἂν παύσηταί σου ἡ ὀργὴ 
 καὶ τάξῃ μοι χρόνον, ἐν ᾧ μνείαν μου ποιήσῃ.

ἐὰν γὰρ ἀποθάνῃ ἄνθρωπος, ζήσεται 
 συντελέσας ἡμέρας τοῦ βίου αὐτοῦ· 
 ὑπομενῶ, ἕως ἂν πάλιν γένωμαι.

εἶτα καλέσεις, ἐγὼ δέ σοι ὑπακούσομαι, 
 τὰ δὲ ἔργα τῶν χειρῶν σου μὴ ἀποποιοῦ.

ἠρίθμησας δέ μου τὰ ἐπιτηδεύματα,
 καὶ οὐ μὴ παρέλθῃ σε οὐδὲν τῶν ἁμαρτιῶν μου·

ἐσφράγισας δέ μου τὰς ἀνομίας ἐν βαλλαντίῳ, 
 ἐπεσημήνω δέ, εἴ τι ἄκων παρέβην.

※καὶ πλὴν ὄρος πῖπτον διαπεσεῖται, 
 ※καὶ πέτρα παλαιωθήσεται ἐκ τοῦ τόπου αὐτῆς·

※λίθους ἐλέαναν ὕδατα, 
 ※καὶ κατέκλυσεν ὕδατα ὕπτια τοῦ χώματος τῆς γῆς· 
 ※καὶ ὑπομονὴν ἀνθρώπου ἀπώλεσας.⸕

ὦσας αὐτὸν εἰς τέλος, καὶ ᾤχετο· 
 ἐπέστησας αὐτῷ τὸ πρόσωπον καὶ ἐξαπέστειλας·

πολλῶν δὲ γενομένων τῶν υἱῶν αὐτοῦ οὐκ οἶδεν, 
 ἐὰν δὲ ὀλίγοι γένωνται, οὐκ ἐπίσταται·

ἀλλ’ ἢ αἱ σάρκες αὐτοῦ ἤλγησαν, 
 ἡ δὲ ψυχὴ αὐτοῦ ἐπένθησεν.

Ὑπολαβὼν δὲ Ελιφας ὁ Θαιμανίτης λέγει

Πότερον σοφὸς ἀπόκρισιν δώσει συνέσεως πνεύματος 
 καὶ ἐνέπλησεν πόνον γαστρὸς

ἐλέγχων ἐν ῥήμασιν, οἷς οὐ δεῖ, 
 ἐν λόγοις, οἷς οὐδὲν ὄφελος;

οὐ καὶ σὺ ἀπεποιήσω φόβον, 
 συνετελέσω δὲ ῥήματα τοιαῦτα ἔναντι τοῦ κυρίου;

ἔνοχος εἶ ῥήμασιν στόματός σου 
 οὐδὲ διέκρινας ῥήματα δυναστῶν·

ἐλέγξαι σε τὸ σὸν στόμα καὶ μὴ ἐγώ, 
 τὰ δὲ χείλη σου καταμαρτυρήσουσίν σου.

τί γάρ; μὴ πρῶτος ἀνθρώπων ἐγενήθης; 
 ἢ πρὸ θινῶν ἐπάγης;

ἦ σύνταγμα κυρίου ἀκήκοας, 
 εἰς δὲ σὲ ἀφίκετο σοφία;

τί γὰρ οἶδας, ὃ οὐκ οἴδαμεν;
 ἢ τί συνίεις, ὃ οὐχὶ καὶ ἡμεῖς;

※καί γε πρεσβύτης καί γε παλαιὸς ἐν ἡμῖν 
 ※βαρύτερος τοῦ πατρός σου ἡμέραις.⸕

ὀλίγα ὧν ἡμάρτηκας μεμαστίγωσαι, 
 μεγάλως ὑπερβαλλόντως λελάληκας.

τί ἐτόλμησεν ἡ καρδία σου, 
 ἢ τί ἐπήνεγκαν οἱ ὀφθαλμοί σου,

ὅτι θυμὸν ἔρρηξας ἔναντι κυρίου, 
 ἐξήγαγες δὲ ἐκ στόματος ῥήματα τοιαῦτα;

τίς γὰρ ὢν βροτός, ὅτι ἔσται ἄμεμπτος, 
 ἢ ὡς ἐσόμενος δίκαιος γεννητὸς γυναικός;

εἰ κατὰ ἁγίων οὐ πιστεύει, 
 οὐρανὸς δὲ οὐ καθαρὸς ἐναντίον αὐτοῦ.

ἔα δὲ ἐβδελυγμένος καὶ ἀκάθαρτος, 
 ἀνὴρ πίνων ἀδικίας ἴσα ποτῷ.

ἀναγγελῶ δέ σοι, ἄκουέ μου· 
 ἃ δὴ ἑώρακα, ἀναγγελῶ σοι, 
 ἃ σοφοὶ ἐροῦσιν καὶ οὐκ ἔκρυψαν πατέρας αὐτῶν·



αὐτοῖς μόνοις ἐδόθη ἡ γῆ, 
 καὶ οὐκ ἐπῆλθεν ἀλλογενὴς ἐπ’ αὐτούς.

πᾶς ὁ βίος ἀσεβοῦς ἐν φροντίδι, 
 ἔτη δὲ ἀριθμητὰ δεδομένα δυνάστῃ, 
 ὁ δὲ φόβος αὐτοῦ ἐν ὠσὶν αὐτοῦ·

ὅταν δοκῇ ἤδη εἰρηνεύειν, 
 ἥξει αὐτοῦ ἡ καταστροφή.

μὴ πιστευέτω ἀποστραφῆναι ἀπὸ σκότους· 
 ἐντέταλται γὰρ ἤδη εἰς χεῖρας σιδήρου, 
 κατατέτακται δὲ εἰς σῖτα γυψίν·

οἶδεν δὲ ἐν ἑαυτῷ ὅτι μένει εἰς πτῶμα. 
 ἡμέρα δὲ αὐτὸν σκοτεινὴ στροβήσει,

ἀνάγκη δὲ καὶ θλῖψις αὐτὸν καθέξει 
 ὥσπερ στρατηγὸς πρωτοστάτης πίπτων.

ὅτι ἦρκεν χεῖρας ἐναντίον τοῦ κυρίου, 
 ἔναντι δὲ κυρίου παντοκράτορος ἐτραχηλίασεν,

ἔδραμεν δὲ ἐναντίον αὐτοῦ ὕβρει 
 ※ἐν πάχει νώτου ἀσπίδος αὐτοῦ,

※ὅτι ἐκάλυψεν τὸ πρόσωπον αὐτοῦ ἐν στέατι αὐτοῦ 
 ※καὶ ἐποίησεν περιστόμιον ἐπὶ τῶν μηρίων.⸕

αὐλισθείη δὲ πόλεις ἐρήμους, 
 εἰσέλθοι δὲ εἰς οἴκους ἀοικήτους· 
 ἃ δὲ ἐκεῖνοι ἡτοίμασαν, ἄλλοι ἀποίσονται.

οὔτε μὴ πλουτισθῇ, οὔτε μὴ μείνῃ αὐτοῦ τὰ ὑπάρχοντα· 
 οὐ μὴ βάλῃ ἐπὶ τὴν γῆν σκιὰν 
 οὐδὲ μὴ ἐκφύγῃ τὸ σκότος·

τὸν βλαστὸν αὐτοῦ μαράναι ἄνεμος, 
 ἐκπέσοι δὲ αὐτοῦ τὸ ἄνθος.

μὴ πιστευέτω ὅτι ὑπομενεῖ, 
 κενὰ γὰρ ἀποβήσεται αὐτῷ·

ἡ τομὴ αὐτοῦ πρὸ ὥρας φθαρήσεται, 
 καὶ ὁ ῥάδαμνος αὐτοῦ οὐ μὴ πυκάσῃ·

τρυγηθείη δὲ ὥσπερ ὄμφαξ πρὸ ὥρας, 
 ἐκπέσοι δὲ ὡς ἄνθος ἐλαίας.

μαρτύριον γὰρ ἀσεβοῦς θάνατος, 
 πῦρ δὲ καύσει οἴκους δωροδεκτῶν.

ἐν γαστρὶ δὲ λήμψεται ὀδύνας, 
 ἀποβήσεται δὲ αὐτῷ κενά, 
 ἡ δὲ κοιλία αὐτοῦ ὑποίσει δόλον.

Ὑπολαβὼν δὲ Ιωβ λέγει 
 Ἀκήκοα τοιαῦτα πολλά·

παρακλήτορες κακῶν πάντες.

τί γάρ; μὴ τάξις ἐστὶν ῥήμασιν πνεύματος; 
 ※ἢ τί παρενοχλήσει σοι, ὅτι ἀποκρίνῃ;⸕

κἀγὼ καθ’ ὑμᾶς λαλήσω, 
 εἰ ὑπέκειτό γε ἡ ψυχὴ ὑμῶν ἀντὶ τῆς ἐμῆς·
 εἶτ’ ἐναλοῦμαι ὑμῖν ῥήμασιν, 
 κινήσω δὲ καθ’ ὑμῶν κεφαλήν·

εἴη δὲ ἰσχὺς ἐν τῷ στόματί μου, 
 κίνησιν δὲ χειλέων οὐ φείσομαι.

ἐὰν γὰρ λαλήσω, οὐκ ἀλγήσω τὸ τραῦμα· 
 ἐὰν δὲ καὶ σιωπήσω, τί ἔλαττον τρωθήσομαι;

νῦν δὲ κατάκοπόν με πεποίηκεν, μωρόν, σεσηπότα, 
 ※καὶ ἐπελάβου μου, εἰς μαρτύριον ἐγενήθη·

※καὶ ἀνέστη ἐν ἐμοὶ τὸ ψεῦδός μου, 
 ※κατὰ πρόσωπόν μου ἀνταπεκρίθη.⸕

ὀργῇ χρησάμενος κατέβαλέν με, 
 ἔβρυξεν ἐπ’ ἐμὲ τοὺς ὀδόντας, 
 βέλη πειρατῶν αὐτοῦ ἐπ’ ἐμοὶ ἔπεσεν.

ἀκίσιν ὀφθαλμῶν ἐνήλατο, 
 ὀξεῖ ἔπαισέν με εἰς σιαγόνα, 
 ὁμοθυμαδὸν δὲ κατέδραμον ἐπ’ ἐμοί.

παρέδωκεν γάρ με ὁ κύριος εἰς χεῖρας ἀδίκου, 
 ἐπὶ δὲ ἀσεβέσιν ἔρριψέν με·

εἰρηνεύοντα διεσκέδασέν με, 
 λαβών με τῆς κόμης διέτιλεν, 
 κατέστησέν με ὥσπερ σκοπόν.

ἐκύκλωσάν με λόγχαις 
 βάλλοντες εἰς νεφρούς μου οὐ φειδόμενοι, 
 ἐξέχεαν εἰς τὴν γῆν τὴν χολήν μου·

κατέβαλόν με πτῶμα ἐπὶ πτώματι, 
 ἔδραμον πρός με δυνάμενοι.

σάκκον ἔρραψα ἐπὶ βύρσης μου, 
 τὸ δὲ σθένος μου ἐν γῇ ἐσβέσθη.

ἡ γαστήρ μου συγκέκαυται ἀπὸ κλαυθμοῦ, 
 ἐπὶ δὲ βλεφάροις μου σκιά.

ἄδικον δὲ οὐδὲν ἦν ἐν χερσίν μου, 
 εὐχὴ δέ μου καθαρά.

γῆ, μὴ ἐπικαλύψῃς ἐφ’ αἵματι τῆς σαρκός μου,
 μηδὲ εἴη τόπος τῇ κραυγῇ μου.

καὶ νῦν ἰδοὺ ἐν οὐρανοῖς ὁ μάρτυς μου, 
 ὁ δὲ συνίστωρ μου ἐν ὑψίστοις.

ἀφίκοιτό μου ἡ δέησις πρὸς κύριον, 
 ἔναντι δὲ αὐτοῦ στάζοι μου ὁ ὀφθαλμός.

εἴη δὲ ἔλεγχος ἀνδρὶ ἔναντι κυρίου 
 ※καὶ υἱὸς ἀνθρώπου τῷ πλησίον αὐτοῦ.⸕

ἔτη δὲ ἀριθμητὰ ἥκασιν, 
 ὁδῷ δέ, ᾗ οὐκ ἐπαναστραφήσομαι, πορεύσομαι.

ὀλέκομαι πνεύματι φερόμενος, 
 δέομαι δὲ ταφῆς καὶ οὐ τυγχάνω.

λίσσομαι κάμνων, καὶ τί ποιήσας;

ἔκλεψαν δέ μου τὰ ὑπάρχοντα ἀλλότριοι. 
 ※τίς ἐστιν οὗτος; τῇ χειρί μου συνδεθήτω.

※ὅτι καρδίαν αὐτῶν ἔκρυψας ἀπὸ φρονήσεως, 
 ※διὰ τοῦτο οὐ μὴ ὑψώσῃς αὐτούς.

※τῇ μερίδι ἀναγγελεῖ κακίας,⸕ 
 ὀφθαλμοὶ δέ μου ἐφ’ υἱοῖς ἐτάκησαν.

ἔθου δέ με θρύλημα ἐν ἔθνεσιν, 
 γέλως δὲ αὐτοῖς ἀπέβην·

πεπώρωνται γὰρ ἀπὸ ὀργῆς οἱ ὀφθαλμοί μου, 
 πεπολιόρκημαι μεγάλως ὑπὸ πάντων.

θαῦμα ἔσχεν ἀληθινοὺς ἐπὶ τούτῳ· 
 δίκαιος δὲ ἐπὶ παρανόμῳ ἐπανασταίη·

σχοίη δὲ πιστὸς τὴν ἑαυτοῦ ὁδόν, 
 καθαρὸς δὲ χεῖρας ἀναλάβοι θάρσος.

οὐ μὴν δὲ ἀλλὰ πάντες ἐρείδετε, ※καὶ δεῦτε δή·⸕ 
 οὐ γὰρ εὑρίσκω ἐν ὑμῖν ἀληθές.

αἱ ἡμέραι μου παρῆλθον ἐν βρόμῳ, 
 ἐρράγη δὲ τὰ ἄρθρα τῆς καρδίας μου.

※νύκτα εἰς ἡμέραν ἔθηκαν, 
 ※φῶς ἐγγὺς ἀπὸ προσώπου σκότους.⸕

ἐὰν γὰρ ὑπομείνω, ᾅδης μου ὁ οἶκος, 
 ἐν δὲ γνόφῳ ἔστρωταί μου ἡ στρωμνή.

θάνατον ἐπεκαλεσάμην πατέρα μου εἶναι, 
 μητέρα δέ μου καὶ ἀδελφὴν σαπρίαν.

ποῦ οὖν μου ἔτι ἐστὶν ἡ ἐλπίς; 
 ἦ τὰ ἀγαθά μου ὄψομαι;

ἦ μετ’ ἐμοῦ εἰς ᾅδην καταβήσονται, 
 ※ἢ ὁμοθυμαδὸν ἐπὶ χώματος καταβησόμεθα;⸕

Ὑπολαβὼν δὲ Βαλδαδ ὁ Σαυχίτης λέγει 
 Μέχρι τίνος οὐ παύσῃ;

ἐπίσχες, ἵνα καὶ αὐτοὶ λαλήσωμεν.

διὰ τί ὥσπερ τετράποδα σεσιωπήκαμεν ἐναντίον σου;

κέχρηταί σοι ὀργή. 
 τί γάρ; ἐὰν σὺ ἀποθάνῃς, ἀοίκητος ἡ ὑπ’ οὐρανόν; 
 ἢ καταστραφήσεται ὄρη ἐκ θεμελίων;

καὶ φῶς ἀσεβῶν σβεσθήσεται, 
 καὶ οὐκ ἀποβήσεται αὐτῶν ἡ φλόξ·

τὸ φῶς αὐτοῦ σκότος ἐν διαίτῃ, 
 ὁ δὲ λύχνος ἐπ’ αὐτῷ σβεσθήσεται.

θηρεύσαισαν ἐλάχιστοι τὰ ὑπάρχοντα αὐτοῦ, 
 σφάλαι δὲ αὐτοῦ ἡ βουλή.

ἐμβέβληται δὲ ὁ ποὺς αὐτοῦ ἐν παγίδι· 
 ἐν δικτύῳ ἑλιχθείη.

ἔλθοισαν δὲ ἐπ’ αὐτὸν παγίδες· 
 ※κατισχύσει ἐπ’ αὐτὸν διψῶντας.

※κέκρυπται ἐν τῇ γῇ σχοινίον αὐτοῦ 
 ※καὶ ἡ σύλλημψις αὐτοῦ ἐπὶ τρίβων.⸕

κύκλῳ ὀλέσαισαν αὐτὸν ὀδύναι, 
 πολλοὶ δὲ περὶ πόδας αὐτοῦ ἔλθοισαν ἐν λιμῷ στενῷ.

πτῶμα δὲ αὐτῷ ἡτοίμασται ἐξαίσιον.

βρωθείησαν αὐτοῦ κλῶνες ποδῶν, 
 κατέδεται δὲ τὰ ὡραῖα αὐτοῦ θάνατος.

ἐκραγείη δὲ ἐκ διαίτης αὐτοῦ ἴασις, 
 σχοίη δὲ αὐτὸν ἀνάγκη αἰτίᾳ βασιλικῇ.

※κατασκηνώσει ἐν τῇ σκηνῇ αὐτοῦ ἐν νυκτὶ αὐτοῦ, 
 ※κατασπαρήσονται τὰ εὐπρεπῆ αὐτοῦ θείῳ.

※ὑποκάτωθεν αἱ ῥίζαι αὐτοῦ ξηρανθήσονται, 
 ※καὶ ἐπάνωθεν ἐπιπεσεῖται θερισμὸς αὐτοῦ.⸕

τὸ μνημόσυνον αὐτοῦ ἀπόλοιτο ἐκ γῆς, 
 ※καὶ ὑπάρχει ὄνομα αὐτῷ ἐπὶ πρόσωπον ἐξωτέρω.⸕

ἀπώσειεν αὐτὸν ἐκ φωτὸς εἰς σκότος.

οὐκ ἔσται ἐπίγνωστος ἐν λαῷ αὐτοῦ, 
 οὐδὲ σεσῳσμένος ἐν τῇ ὑπ’ οὐρανὸν ὁ οἶκος αὐτοῦ, 
 ἀλλ’ ἐν τοῖς αὐτοῦ ζήσονται ἕτεροι.

ἐπ’ αὐτῷ ἐστέναξαν ἔσχατοι, 
 πρώτους δὲ ἔσχεν θαῦμα.

οὗτοί εἰσιν οἶκοι ἀδίκων, 
 οὗτος δὲ ὁ τόπος τῶν μὴ εἰδότων τὸν κύριον.

Ὑπολαβὼν δὲ Ιωβ λέγει

Ἕως τίνος ἔγκοπον ποιήσετε ψυχήν μου 
 καὶ καθαιρεῖτε με λόγοις;

γνῶτε μόνον ὅτι ὁ κύριος ἐποίησέ με οὕτως· 
 καταλαλεῖτέ μου, οὐκ αἰσχυνόμενοί με ἐπίκεισθέ μοι.

ναὶ δὴ ἐπ’ ἀληθείας ἐγὼ ἐπλανήθην, 
 παρ’ ἐμοὶ δὲ αὐλίζεται πλάνος

λαλῆσαι ῥῆμα, ὃ οὐκ ἔδει, 
 τὰ δὲ ῥήματά μου πλανᾶται καὶ οὐκ ἐπὶ καιροῦ.

ἔα δὲ ὅτι ἐπ’ ἐμοὶ μεγαλύνεσθε, 
 ἐνάλλεσθε δέ μοι ὀνείδει.

γνῶτε οὖν ὅτι ὁ κύριός ἐστιν ὁ ταράξας, 
 ὀχύρωμα δὲ αὐτοῦ ἐπ’ ἐμὲ ὕψωσεν.

ἰδοὺ γελῶ ὀνείδει καὶ οὐ λαλήσω· 
 κεκράξομαι, καὶ οὐδαμοῦ κρίμα.

κύκλῳ περιῳκοδόμημαι καὶ οὐ μὴ διαβῶ, 
 ἐπὶ πρόσωπόν μου σκότος ἔθετο.

τὴν δὲ δόξαν ἀπ’ ἐμοῦ ἐξέδυσεν, 
 ἀφεῖλεν δὲ στέφανον ἀπὸ κεφαλῆς μου.

διέσπασέν με κύκλῳ, καὶ ᾠχόμην· 
 ἐξέκοψεν δὲ ὥσπερ δένδρον τὴν ἐλπίδα μου.

δεινῶς δέ μοι ὀργῇ ἐχρήσατο, 
 ἡγήσατο δέ με ὥσπερ ἐχθρόν.

ὁμοθυμαδὸν δὲ ἦλθον τὰ πειρατήρια αὐτοῦ ἐπ’ ἐμοὶ ταῖς
 
 ὁδοῖς μου, 
 ἐκύκλωσάν με ἐγκάθετοι.

ἀπ’ ἐμοῦ δὲ ἀδελφοί μου ἀπέστησαν, 
 ἔγνωσαν ἀλλοτρίους ἢ ἐμέ· 
 φίλοι δέ μου ἀνελεήμονες γεγόνασιν.

οὐ προσεποιήσαντό με οἱ ἐγγύτατοί μου, 
 καὶ οἱ εἰδότες μου τὸ ὄνομα ἐπελάθοντό μου.

γείτονες οἰκίας θεράπαιναί τέ μου, 
 ἀλλογενὴς ἤμην ἐναντίον αὐτῶν.

θεράποντά μου ἐκάλεσα, καὶ οὐχ ὑπήκουσεν· 
 στόμα δέ μου ἐδέετο.

καὶ ἱκέτευον τὴν γυναῖκά μου, 
 προσεκαλούμην δὲ κολακεύων υἱοὺς παλλακίδων μου·

οἱ δὲ εἰς τὸν αἰῶνά με ἀπεποιήσαντο· 
 ὅταν ἀναστῶ, κατ’ ἐμοῦ λαλοῦσιν.

ἐβδελύξαντο δέ με οἱ εἰδότες με· 
 οὓς δὴ ἠγαπήκειν, ἐπανέστησάν μοι.

ἐν δέρματί μου ἐσάπησαν αἱ σάρκες μου, 
 τὰ δὲ ὀστᾶ μου ἐν ὀδοῦσιν ἔχεται.

ἐλεήσατέ με, ἐλεήσατέ με, ὦ φίλοι· 
 χεὶρ γὰρ κυρίου ἡ ἁψαμένη μού ἐστιν.

διὰ τί δέ με διώκετε ὥσπερ καὶ ὁ κύριος, 
 ἀπὸ δὲ σαρκῶν μου οὐκ ἐμπίπλασθε;

τίς γὰρ ἂν δῴη γραφῆναι τὰ ῥήματά μου, 
 τεθῆναι δὲ αὐτὰ ἐν βιβλίῳ εἰς τὸν αἰῶνα

※ἐν γραφείῳ σιδηρῷ καὶ μολίβῳ⸕ 
 ἢ ἐν πέτραις ἐγγλυφῆναι;

οἶδα γὰρ ὅτι ἀέναός ἐστιν ὁ ἐκλύειν με μέλλων ἐπὶ γῆς.

ἀναστήσαι τὸ δέρμα μου τὸ ἀνατλῶν ταῦτα· 
 παρὰ γὰρ κυρίου ταῦτά μοι συνετελέσθη,

ἃ ἐγὼ ἐμαυτῷ συνεπίσταμαι, 
 ἃ ὁ ὀφθαλμός μου ἑόρακεν καὶ οὐκ ἄλλος· 
 πάντα δέ μοι συντετέλεσται ἐν κόλπῳ.

εἰ δὲ καὶ ἐρεῖτε Τί ἐροῦμεν ἔναντι αὐτοῦ; 
 ※καὶ ῥίζαν λόγου εὑρήσομεν ἐν αὐτῷ·⸕

εὐλαβήθητε δὴ καὶ ὑμεῖς ἀπὸ ἐπικαλύμματος· 
 θυμὸς γὰρ ἐπ’ ἀνόμους ἐπελεύσεται, 
 καὶ τότε γνώσονται ποῦ ἐστιν αὐτῶν ἡ ὕλη.

Ὑπολαβὼν δὲ Σωφαρ ὁ Μιναῖος λέγει

Οὐχ οὕτως ὑπελάμβανον ἀντερεῖν σε ταῦτα, 
 καὶ οὐχὶ συνίετε μᾶλλον ἢ καὶ ἐγώ.

※παιδείαν ἐντροπῆς μου ἀκούσομαι, 
 ※καὶ πνεῦμα ἐκ τῆς συνέσεως ἀποκρίνεταί μοι.

※μὴ ταῦτα ἔγνως ἀπὸ τοῦ ἔτι⸕ 
 ἀφ’ οὗ ἐτέθη ἄνθρωπος ἐπὶ τῆς γῆς;

εὐφροσύνη γὰρ ἀσεβῶν πτῶμα ἐξαίσιον, 
 χαρμονὴ δὲ παρανόμων ἀπώλεια,

ἐὰν ἀναβῇ εἰς οὐρανὸν αὐτοῦ τὰ δῶρα,
 ἡ δὲ θυσία αὐτοῦ νεφῶν ἅψηται.

ὅταν γὰρ δοκῇ ἤδη κατεστηρίχθαι, 
 τότε εἰς τέλος ἀπολεῖται· 
 οἱ δὲ ἰδόντες αὐτὸν ἐροῦσιν Ποῦ ἐστιν;

ὥσπερ ἐνύπνιον ἐκπετασθὲν οὐ μὴ εὑρεθῇ, 
 ἔπτη δὲ ὥσπερ φάσμα νυκτερινόν.

※ὀφθαλμὸς παρέβλεψεν καὶ οὐ προσθήσει, 
 ※καὶ οὐκέτι προσνοήσει αὐτὸν ὁ τόπος αὐτοῦ.⸕

τοὺς υἱοὺς αὐτοῦ ὀλέσαισαν ἥττονες, 
 αἱ δὲ χεῖρες αὐτοῦ πυρσεύσαισαν ὀδύνας.

※ὀστᾶ αὐτοῦ ἐνεπλήσθησαν νεότητος αὐτοῦ, 
 ※καὶ μετ’ αὐτοῦ ἐπὶ χώματος κοιμηθήσεται.

※ἐὰν γλυκανθῇ ἐν στόματι αὐτοῦ κακία, 
 ※κρύψει αὐτὴν ὑπὸ τὴν γλῶσσαν αὐτοῦ·

※οὐ φείσεται αὐτῆς καὶ οὐκ ἐγκαταλείψει αὐτὴν 
 ※καὶ συνέξει αὐτὴν ἐν μέσῳ τοῦ λάρυγγος αὐτοῦ.⸕

καὶ οὐ μὴ δυνηθῇ βοηθῆσαι ἑαυτῷ· 
 ※χολὴ ἀσπίδος ἐν γαστρὶ αὐτοῦ.⸕

πλοῦτος ἀδίκως συναγόμενος ἐξεμεσθήσεται, 
 ἐξ οἰκίας αὐτοῦ ἐξελκύσει αὐτὸν ἄγγελος.

θυμὸν δὲ δρακόντων θηλάσειεν, 
 ἀνέλοι δὲ αὐτὸν γλῶσσα ὄφεως.

μὴ ἴδοι ἄμελξιν νομάδων 
 μηδὲ νομὰς μέλιτος καὶ βουτύρου.

εἰς κενὰ καὶ μάταια ἐκοπίασεν πλοῦτον, ἐξ οὗ οὐ γεύσεται, 
 ὥσπερ στρίφνος ἀμάσητος ἀκατάποτος.

πολλῶν γὰρ ἀδυνάτων οἴκους ἔθλασεν, 
 δίαιταν δὲ ἥρπασεν καὶ οὐκ ἔστησεν.

οὐκ ἔστιν αὐτοῦ σωτηρία τοῖς ὑπάρχουσιν,
 ※ἐν ἐπιθυμίᾳ αὐτοῦ οὐ σωθήσεται.

※οὐκ ἔστιν ὑπόλειμμα τοῖς βρώμασιν αὐτοῦ·⸕ 
 διὰ τοῦτο οὐκ ἀνθήσει αὐτοῦ τὰ ἀγαθά.

ὅταν δὲ δοκῇ ἤδη πεπληρῶσθαι, θλιβήσεται, 
 πᾶσα δὲ ἀνάγκη ἐπ’ αὐτὸν ἐπελεύσεται.

※εἴ πως πληρώσαι γαστέρα αὐτοῦ,⸕ 
 ἐπαποστείλαι ἐπ’ αὐτὸν θυμὸν ὀργῆς, 
 νίψαι ἐπ’ αὐτὸν ὀδύνας·

καὶ οὐ μὴ σωθῇ ἐκ χειρὸς σιδήρου, 
 τρώσαι αὐτὸν τόξον χάλκειον·

διεξέλθοι δὲ διὰ σώματος αὐτοῦ βέλος, 
 ἀστραπαὶ δὲ ἐν διαίταις αὐτοῦ περιπατήσαισαν· 
 ※ἐπ’ αὐτῷ φόβοι.⸕

πᾶν δὲ σκότος αὐτῷ ὑπομείναι· 
 κατέδεται αὐτὸν πῦρ ἄκαυστον, 
 κακώσαι δὲ αὐτοῦ ἐπήλυτος τὸν οἶκον.

ἀνακαλύψαι δὲ αὐτοῦ ὁ οὐρανὸς τὰς ἀνομίας, 
 γῆ δὲ ἐπανασταίη αὐτῷ.

ἑλκύσαι τὸν οἶκον αὐτοῦ ἀπώλεια εἰς τέλος, 
 ἡμέρα ὀργῆς ἐπέλθοι αὐτῷ.

αὕτη ἡ μερὶς ἀνθρώπου ἀσεβοῦς παρὰ κυρίου 
 καὶ κτῆμα ὑπαρχόντων αὐτῷ παρὰ τοῦ ἐπισκόπου.

Ὑπολαβὼν δὲ Ιωβ λέγει

Ἀκούσατε ἀκούσατέ μου τῶν λόγων, 
 ἵνα μὴ ᾖ μοι παρ’ ὑμῶν αὕτη ἡ παράκλησις.

ἄρατέ με, ἐγὼ δὲ λαλήσω, 
 εἶτ’ οὐ καταγελάσετέ μου.

τί γάρ; μὴ ἀνθρώπου μου ἡ ἔλεγξις; 
 ἢ διὰ τί οὐ θυμωθήσομαι;

εἰσβλέψαντες εἰς ἐμὲ θαυμάσατε 
 χεῖρα θέντες ἐπὶ σιαγόνι.

ἐάν τε γὰρ μνησθῶ, ἐσπούδακα, 
 ἔχουσιν δέ μου τὰς σάρκας ὀδύναι.

διὰ τί ἀσεβεῖς ζῶσιν, 
 πεπαλαίωνται δὲ καὶ ἐν πλούτῳ;

ὁ σπόρος αὐτῶν κατὰ ψυχήν, 
 τὰ δὲ τέκνα αὐτῶν ἐν ὀφθαλμοῖς.

οἱ οἶκοι αὐτῶν εὐθηνοῦσιν, φόβος δὲ οὐδαμοῦ, 
 μάστιξ δὲ παρὰ κυρίου οὐκ ἔστιν ἐπ’ αὐτοῖς.

ἡ βοῦς αὐτῶν οὐκ ὠμοτόκησεν, 
 διεσώθη δὲ αὐτῶν ἐν γαστρὶ ἔχουσα καὶ οὐκ ἔσφαλεν.

μένουσιν δὲ ὡς πρόβατα αἰώνια, 
 τὰ δὲ παιδία αὐτῶν προσπαίζουσιν

ἀναλαβόντες ψαλτήριον καὶ κιθάραν 
 καὶ εὐφραίνονται φωνῇ ψαλμοῦ.

συνετέλεσαν δὲ ἐν ἀγαθοῖς τὸν βίον αὐτῶν, 
 ἐν δὲ ἀναπαύσει ᾅδου ἐκοιμήθησαν.

λέγει δὲ κυρίῳ Ἀπόστα ἀπ’ ἐμοῦ, 
 ὁδούς σου εἰδέναι οὐ βούλομαι·

※τί ἱκανός, ὅτι δουλεύσομεν αὐτῷ; 
 ※καὶ τίς ὠφέλεια, ὅτι ἀπαντήσομεν αὐτῷ;⸕

ἐν χερσὶν γὰρ ἦν αὐτῶν τὰ ἀγαθά, 
 ἔργα δὲ ἀσεβῶν οὐκ ἐφορᾷ.

οὐ μὴν δὲ ἀλλὰ καὶ ἀσεβῶν λύχνος σβεσθήσεται, 
 ἐπελεύσεται δὲ αὐτοῖς ἡ καταστροφή, 
 ὠδῖνες δὲ αὐτοὺς ἕξουσιν ἀπὸ ὀργῆς.

ἔσονται δὲ ὥσπερ ἄχυρα πρὸ ἀνέμου 
 ἢ ὥσπερ κονιορτός, ὃν ὑφείλατο λαῖλαψ.

ἐκλίποι υἱοὺς τὰ ὑπάρχοντα αὐτοῦ· 
 ※ἀνταποδώσει πρὸς αὐτὸν καὶ γνώσεται.⸕

ἴδοισαν οἱ ὀφθαλμοὶ αὐτοῦ τὴν ἑαυτοῦ σφαγήν, 
 ἀπὸ δὲ κυρίου μὴ διασωθείη·

※ὅτι τί θέλημα αὐτοῦ ἐν οἴκῳ αὐτοῦ μετ’ αὐτόν; 
 ※καὶ ἀριθμοὶ μηνῶν αὐτοῦ διῃρέθησαν.⸕

πότερον οὐχὶ ὁ κύριός ἐστιν ὁ διδάσκων σύνεσιν καὶ ἐπιστήμην; 
 αὐτὸς δὲ φόνους διακρινεῖ.

※οὗτος ἀποθανεῖται ἐν κράτει ἁπλοσύνης αὐτοῦ, 
 ※ὅλος δὲ εὐπαθῶν καὶ εὐθηνῶν·⸕

τὰ δὲ ἔγκατα αὐτοῦ πλήρη στέατος, 
 μυελὸς δὲ αὐτοῦ διαχεῖται.

ὁ δὲ τελευτᾷ ὑπὸ πικρίας ψυχῆς 
 οὐ φαγὼν οὐδὲν ἀγαθόν.

ὁμοθυμαδὸν δὲ ἐπὶ γῆς κοιμῶνται, 
 σαπρία δὲ αὐτοὺς ἐκάλυψεν.

ὥστε οἶδα ὑμᾶς ὅτι τόλμῃ ἐπίκεισθέ μοι·

※ὅτι ἐρεῖτε Ποῦ ἐστιν οἶκος ἄρχοντος; 
 ※καὶ ποῦ ἐστιν ἡ σκέπη τῶν σκηνωμάτων τῶν ἀσεβῶν;

※ἐρωτήσατε παραπορευομένους ὁδόν, 
 ※καὶ τὰ σημεῖα αὐτῶν οὐκ ἀπαλλοτριώσετε·

※ὅτι εἰς ἡμέραν ἀπωλείας κουφίζεται ὁ πονηρός, 
 ※εἰς ἡμέραν ὀργῆς αὐτοῦ ἀπαχθήσονται.

※τίς ἀπαγγελεῖ ἐπὶ προσώπου αὐτοῦ τὴν ὁδὸν αὐτοῦ; 
 ※καὶ αὐτὸς ἐποίησεν, τίς ἀνταποδώσει αὐτῷ;

※καὶ αὐτὸς εἰς τάφους ἀπηνέχθη 
 ※καὶ ἐπὶ σορῷ ἠγρύπνησεν.

※ἐγλυκάνθησαν αὐτῷ χάλικες χειμάρρου, 
 ※καὶ ὀπίσω αὐτοῦ πᾶς ἄνθρωπος ἀπελεύσεται, 
 ※καὶ ἔμπροσθεν αὐτοῦ ἀναρίθμητοι.⸕

πῶς δὲ παρακαλεῖτέ με κενά; 
 τὸ δὲ ἐμὲ καταπαύσασθαι ἀφ’ ὑμῶν οὐδέν.

Ὑπολαβὼν δὲ Ελιφας ὁ Θαιμανίτης λέγει 
 Πότερον οὐχὶ ὁ κύριός ἐστιν ὁ διδάσκων σύνεσιν καὶ ἐπιστήμην;



τί γὰρ μέλει τῷ κυρίῳ, ἐὰν σὺ ἦσθα τοῖς ἔργοις ἄμεμπτος; 
 ※ἢ ὠφέλεια ὅτι ἁπλώσῃς τὴν ὁδόν σου;⸕

ἦ λόγον σου ποιούμενος ἐλέγξει σε 
 καὶ συνεισελεύσεταί σοι εἰς κρίσιν;

πότερον οὐχ ἡ κακία σού ἐστιν πολλή, 
 ἀναρίθμητοι δέ σού εἰσιν αἱ ἁμαρτίαι;

ἠνεχύραζες δὲ τοὺς ἀδελφούς σου διὰ κενῆς, 
 ἀμφίασιν δὲ γυμνῶν ἀφείλου·

οὐδὲ ὕδωρ διψῶντας ἐπότισας, 
 ἀλλὰ πεινώντων ἐστέρησας ψωμόν·

ἐθαύμασας δέ τινων πρόσωπον, 
 ᾤκισας δὲ τοὺς ἐπὶ τῆς γῆς·

χήρας δὲ ἐξαπέστειλας κενάς, 
 ὀρφανοὺς δὲ ἐκάκωσας.

τοιγαροῦν ἐκύκλωσάν σε παγίδες, 
 καὶ ἐσπούδασέν σε πόλεμος ἐξαίσιος·

τὸ φῶς σοι σκότος ἀπέβη, 
 κοιμηθέντα δὲ ὕδωρ σε ἐκάλυψεν.

μὴ οὐχὶ ὁ τὰ ὑψηλὰ ναίων ἐφορᾷ, 
 τοὺς δὲ ὕβρει φερομένους ἐταπείνωσεν;

※καὶ εἶπας Τί ἔγνω ὁ ἰσχυρός; 
 ※ἦ κατὰ τοῦ γνόφου κρινεῖ;

※νέφη ἀποκρυφὴ αὐτοῦ, καὶ οὐχ ὁραθήσεται 
 ※καὶ γῦρον οὐρανοῦ διαπορεύσεται.

※μὴ τρίβον αἰώνιον φυλάξεις, 
 ※ἣν ἐπάτησαν ἄνδρες ἄδικοι, 
 ※οἳ συνελήμφθησαν ἄωροι;

※ποταμὸς ἐπιρρέων οἱ θεμέλιοι αὐτῶν⸕

οἱ λέγοντες Κύριος τί ποιήσει ἡμῖν; 
 ἢ τί ἐπάξεται ἡμῖν ὁ παντοκράτωρ;

ὃς δὲ ἐνέπλησεν τοὺς οἴκους αὐτῶν ἀγαθῶν, 
 βουλὴ δὲ ἀσεβῶν πόρρω ἀπ’ αὐτοῦ.

ἰδόντες δίκαιοι ἐγέλασαν, 
 ἄμεμπτος δὲ ἐμυκτήρισεν.

※εἰ μὴ ἠφανίσθη ἡ ὑπόστασις αὐτῶν, 
 ※καὶ τὸ κατάλειμμα αὐτῶν καταφάγεται πῦρ.⸕

γενοῦ δὴ σκληρός, ἐὰν ὑπομείνῃς·
 εἶτ’ ὁ καρπός σου ἔσται ἐν ἀγαθοῖς.

ἔκλαβε δὲ ἐκ στόματος αὐτοῦ ἐξηγορίαν 
 καὶ ἀνάλαβε τὰ ῥήματα αὐτοῦ ἐν καρδίᾳ σου.

ἐὰν δὲ ἐπιστραφῇς καὶ ταπεινώσῃς σεαυτὸν ἔναντι κυρίου, 
 πόρρω ἐποίησας ἀπὸ διαίτης σου τὸ ἄδικον.

※θήσῃ ἐπὶ χώματι ἐν πέτρᾳ 
 ※καὶ ὡς πέτρᾳ χειμάρρους Ωφιρ.⸕

ἔσται οὖν σου ὁ παντοκράτωρ βοηθὸς ἀπὸ ἐχθρῶν, 
 καθαρὸν δὲ ἀποδώσει σε ὥσπερ ἀργύριον πεπυρωμένον.

εἶτα παρρησιασθήσῃ ἔναντι κυρίου 
 ἀναβλέψας εἰς τὸν οὐρανὸν ἱλαρῶς·

εὐξαμένου δέ σου πρὸς αὐτὸν εἰσακούσεταί σου, 
 δώσει δέ σοι ἀποδοῦναι τὰς εὐχάς·

ἀποκαταστήσει δέ σοι δίαιταν δικαιοσύνης, 
 ἐπὶ δὲ ὁδοῖς σου ἔσται φέγγος.

※ὅτι ἐταπείνωσεν αὐτόν, καὶ ἐρεῖς Ὑπερηφανεύσατο, 
 ※καὶ κύφοντα ὀφθαλμοῖς σώσει·

※ῥύσεται ἀθῷον, 
 ※καὶ διασώθητι ἐν καθαραῖς χερσίν σου.⸕

Ὑπολαβὼν δὲ Ιωβ λέγει

Καὶ δὴ οἶδα ὅτι ἐκ χειρός μου ἡ ἔλεγξίς ἐστιν, 
 καὶ ἡ χεὶρ αὐτοῦ βαρεῖα γέγονεν ἐπ’ ἐμῷ στεναγμῷ.

τίς δ’ ἄρα γνοίη ὅτι εὕροιμι αὐτὸν 
 καὶ ἔλθοιμι εἰς τέλος;

εἴποιμι δὲ ἐμαυτοῦ κρίμα, 
 τὸ δὲ στόμα μου ἐμπλήσαιμι ἐλέγχων·

γνῴην δὲ ῥήματα, ἅ μοι ἐρεῖ, 
 αἰσθοίμην δὲ τίνα μοι ἀπαγγελεῖ.

καὶ εἰ ἐν πολλῇ ἰσχύι ἐπελεύσεταί μοι,
 εἶτα ἐν ἀπειλῇ μοι οὐ χρήσεται·

ἀλήθεια γὰρ καὶ ἔλεγχος παρ’ αὐτοῦ, 
 ἐξαγάγοι δὲ εἰς τέλος τὸ κρίμα μου.

εἰς γὰρ πρῶτα πορεύσομαι καὶ οὐκέτι εἰμί· 
 τὰ δὲ ἐπ’ ἐσχάτοις τί οἶδα;

※ἀριστερὰ ποιήσαντος αὐτοῦ καὶ οὐ κατέσχον· 
 ※περιβαλεῖ δεξιά, καὶ οὐκ ὄψομαι.⸕

οἶδεν γὰρ ἤδη ὁδόν μου, 
 διέκρινεν δέ με ὥσπερ τὸ χρυσίον.

ἐξελεύσομαι δὲ ἐν ἐντάλμασιν αὐτοῦ· 
 ὁδοὺς γὰρ αὐτοῦ ἐφύλαξα καὶ οὐ μὴ ἐκκλίνω.

ἀπὸ ἐνταλμάτων αὐτοῦ καὶ οὐ μὴ παρέλθω, 
 ἐν δὲ κόλπῳ μου ἔκρυψα ῥήματα αὐτοῦ.

εἰ δὲ καὶ αὐτὸς ἔκρινεν οὕτως, τίς ἐστιν ὁ ἀντειπὼν αὐτῷ; 
 ὃ γὰρ αὐτὸς ἠθέλησεν, καὶ ἐποίησεν.

διὰ τοῦτο ἐπ’ αὐτῷ ἐσπούδακα· 
 νουθετούμενος δὲ ἐφρόντισα αὐτοῦ.

※ἐπὶ τούτῳ ἀπὸ προσώπου αὐτοῦ κατασπουδασθῶ· 
 ※κατανοήσω καὶ πτοηθήσομαι ἐξ αὐτοῦ.⸕

κύριος δὲ ἐμαλάκυνεν τὴν καρδίαν μου, 
 ὁ δὲ παντοκράτωρ ἐσπούδασέν με.

οὐ γὰρ ᾔδειν ὅτι ἐπελεύσεταί μοι σκότος, 
 πρὸ προσώπου δέ μου ἐκάλυψεν γνόφος.

διὰ τί δὲ κύριον ἔλαθον ὧραι,

ἀσεβεῖς δὲ ὅριον ὑπερέβησαν 
 ποίμνιον σὺν ποιμένι ἁρπάσαντες;

ὑποζύγιον ὀρφανῶν ἀπήγαγον 
 καὶ βοῦν χήρας ἠνεχύρασαν.

ἐξέκλιναν ἀδυνάτους ἐξ ὁδοῦ δικαίας, 
 ※ὁμοθυμαδὸν ἐκρύβησαν πραεῖς γῆς.⸕

ἀπέβησαν δὲ ὥσπερ ὄνοι ἐν ἀγρῷ 
 ὑπὲρ ἐμοῦ ἐξελθόντες τὴν ἑαυτῶν πρᾶξιν· 
 ※ἡδύνθη αὐτῷ ἄρτος εἰς νεωτέρους.⸕

ἀγρὸν πρὸ ὥρας οὐκ αὐτῶν ὄντα ἐθέρισαν· 
 ἀδύνατοι δὲ ἀμπελῶνας ἀσεβῶν ἀμισθὶ καὶ ἀσιτὶ ἠργάσαντο.

γυμνοὺς πολλοὺς ἐκοίμισαν ἄνευ ἱματίων, 
 ἀμφίασιν δὲ ψυχῆς αὐτῶν ἀφείλαντο.

※ἀπὸ ψεκάδων ὀρέων ὑγραίνονται,⸕ 
 παρὰ τὸ μὴ ἔχειν αὐτοὺς σκέπην πέτραν περιεβάλοντο.

ἥρπασαν ὀρφανὸν ἀπὸ μαστοῦ, 
 ἐκπεπτωκότα δὲ ἐταπείνωσαν.

γυμνοὺς δὲ ἐκοίμισαν ἀδίκως, 
 πεινώντων δὲ τὸν ψωμὸν ἀφείλαντο.

ἐν στενοῖς ἀδίκως ἐνήδρευσαν, 
 ὁδὸν δὲ δικαίαν οὐκ ᾔδεισαν.

οἳ ἐκ πόλεως καὶ οἴκων ἰδίων ἐξεβάλλοντο, 
 ψυχὴ δὲ νηπίων ἐστέναξεν μέγα, 
 αὐτὸς δὲ διὰ τί τούτων ἐπισκοπὴν οὐ πεποίηται;

ἐπὶ γῆς ὄντων αὐτῶν καὶ οὐκ ἐπέγνωσαν, 
 ὁδὸν δὲ δικαιοσύνης οὐκ ᾔδεισαν 
 οὐδὲ ἀτραποὺς αὐτῆς ἐπορεύθησαν.

γνοὺς δὲ αὐτῶν τὰ ἔργα παρέδωκεν αὐτοὺς εἰς σκότος, 
 ※καὶ νυκτὸς ἔσται ὡς κλέπτης.

※καὶ ὀφθαλμὸς μοιχοῦ ἐφύλαξεν σκότος 
 ※λέγων Οὐ προσνοήσει με ὀφθαλμός, 
 ※καὶ ἀποκρυβὴν προσώπου ἔθετο.

※διώρυξεν ἐν σκότει οἰκίας· 
 ※ἡμέρας ἐσφράγισαν ἑαυτούς, 
 ※οὐκ ἐπέγνωσαν φῶς·

※ὅτι ὁμοθυμαδὸν τὸ πρωὶ αὐτοῖς σκιὰ θανάτου, 
 ※ὅτι ἐπιγνώσεται ταραχὰς σκιᾶς θανάτου.

※ἐλαφρός ἐστιν ἐπὶ πρόσωπον ὕδατος·⸕ 
 καταραθείη ἡ μερὶς αὐτῶν ἐπὶ γῆς.

ἀναφανείη δὲ τὰ φυτὰ αὐτῶν ἐπὶ γῆς ξηρά· 
 ἀγκαλίδα γὰρ ὀρφανῶν ἥρπασαν.

εἶτ’ ἀνεμνήσθη αὐτοῦ ἡ ἁμαρτία, 
 ὥσπερ δὲ ὁμίχλη δρόσου ἀφανὴς ἐγένετο· 
 ἀποδοθείη δὲ αὐτῷ ἃ ἔπραξεν, 
 συντριβείη δὲ πᾶς ἄδικος ἴσα ξύλῳ ἀνιάτῳ.

στεῖραν γὰρ οὐκ εὖ ἐποίησεν 
 καὶ γύναιον οὐκ ἠλέησεν, 
 θυμῷ δὲ κατέστρεψεν ἀδυνάτους.

ἀναστὰς τοιγαροῦν οὐ μὴ πιστεύσῃ κατὰ τῆς ἑαυτοῦ ζωῆς·

μαλακισθεὶς μὴ ἐλπιζέτω ὑγιασθῆναι, ἀλλὰ πεσεῖται νόσῳ.

πολλοὺς γὰρ ἐκάκωσεν τὸ ὕψωμα αὐτοῦ· 
 ἐμαράνθη δὲ ὥσπερ μολόχη ἐν καύματι 
 ἢ ὥσπερ στάχυς ἀπὸ καλάμης αὐτόματος ἀποπεσών.

εἰ δὲ μή, τίς ἐστιν ὁ φάμενος ψευδῆ με λέγειν 
 ※καὶ θήσει εἰς οὐδὲν τὰ ῥήματά μου;⸕

Ὑπολαβὼν δὲ Βαλδαδ ὁ Σαυχίτης λέγει

Τί γὰρ προοίμιον ἢ φόβος παρ’ αὐτοῦ, 
 ὁ ποιῶν τὴν σύμπασαν ἐν ὑψίστῳ;

μὴ γάρ τις ὑπολάβοι ὅτι ἔστιν παρέλκυσις πειραταῖς; 
 ἐπὶ τίνας δὲ οὐκ ἐπελεύσεται ἔνεδρα παρ’ αὐτοῦ;

πῶς γὰρ ἔσται δίκαιος βροτὸς ἔναντι κυρίου; 
 ἢ τίς ἂν ἀποκαθαρίσαι ἑαυτὸν γεννητὸς γυναικός;

εἰ σελήνῃ συντάσσει, καὶ οὐκ ἐπιφαύσκει· 
 ἄστρα δὲ οὐ καθαρὰ ἐναντίον αὐτοῦ.

ἔα δέ, ἄνθρωπος σαπρία 
 καὶ υἱὸς ἀνθρώπου σκώληξ.

Ὑπολαβὼν δὲ Ιωβ λέγει 
 Τίνι πρόσκεισαι ἢ τίνι μέλλεις βοηθεῖν;

πότερον οὐχ ᾧ πολλὴ ἰσχὺς καὶ ᾧ βραχίων κραταιός ἐστιν;

τίνι συμβεβούλευσαι; οὐχ ᾧ πᾶσα σοφία; 
 ἢ τίνι ἐπακολουθήσεις; οὐχ ᾧ μεγίστη δύναμις;

τίνι ἀνήγγειλας ῥήματα; 
 πνοὴ δὲ τίνος ἐστὶν ἡ ἐξελθοῦσα ἐκ σοῦ;

※μὴ γίγαντες μαιωθήσονται 
 ※ὑποκάτωθεν ὕδατος καὶ τῶν γειτόνων αὐτοῦ;

※γυμνὸς ὁ ᾅδης ἐπώπιον αὐτοῦ, 
 ※καὶ οὐκ ἔστιν περιβόλαιον τῇ ἀπωλείᾳ.

※ἐκτείνων βορέαν ἐπ’ οὐδέν, 
 ※κρεμάζων γῆν ἐπὶ οὐδενός·

※δεσμεύων ὕδωρ ἐν νεφέλαις αὐτοῦ, 
 ※καὶ οὐκ ἐρράγη νέφος ὑποκάτω αὐτοῦ·

※ὁ κρατῶν πρόσωπον θρόνου, 
 ※ἐκπετάζων ἐπ’ αὐτὸν νέφος αὐτοῦ.

※πρόσταγμα ἐγύρωσεν ἐπὶ πρόσωπον ὕδατος 
 ※μέχρι συντελείας φωτὸς μετὰ σκότους.

※στῦλοι οὐρανοῦ ἐπετάσθησαν 
 ※καὶ ἐξέστησαν ἀπὸ τῆς ἐπιτιμήσεως αὐτοῦ.⸕

ἰσχύι κατέπαυσεν τὴν θάλασσαν, 
 ἐπιστήμῃ δὲ ἔτρωσε τὸ κῆτος·

κλεῖθρα δὲ οὐρανοῦ δεδοίκασιν αὐτόν, 
 προστάγματι δὲ ἐθανάτωσεν δράκοντα ἀποστάτην.

※ἰδοὺ ταῦτα μέρη ὁδοῦ αὐτοῦ, 
 ※καὶ ἐπὶ ἰκμάδα λόγου ἀκουσόμεθα ἐν αὐτῷ·⸕ 
 σθένος δὲ βροντῆς αὐτοῦ τίς οἶδεν ὁπότε ποιήσει;

Ἔτι δὲ προσθεὶς Ιωβ εἶπεν τῷ προοιμίῳ

Ζῇ κύριος, ὃς οὕτω με κέκρικεν, 
 καὶ ὁ παντοκράτωρ ὁ πικράνας μου τὴν ψυχήν,

ἦ μὴν ἔτι τῆς πνοῆς μου ἐνούσης, 
 πνεῦμα δὲ θεῖον τὸ περιόν μοι ἐν ῥισίν,

μὴ λαλήσειν τὰ χείλη μου ἄνομα, 
 οὐδὲ ἡ ψυχή μου μελετήσει ἄδικα.

μή μοι εἴη δικαίους ὑμᾶς ἀποφῆναι, ἕως ἂν ἀποθάνω· 
 οὐ γὰρ ἀπαλλάξω μου τὴν ἀκακίαν.

δικαιοσύνῃ δὲ προσέχων οὐ μὴ προῶμαι· 
 οὐ γὰρ σύνοιδα ἐμαυτῷ ἄτοπα πράξας.

οὐ μὴν δὲ ἀλλὰ εἴησαν οἱ ἐχθροί μου ὥσπερ ἡ καταστροφὴ
 
 τῶν ἀσεβῶν, 
 καὶ οἱ ἐπ’ ἐμὲ ἐπανιστανόμενοι ὥσπερ ἡ ἀπώλεια τῶν παρανόμων.

καὶ τίς γάρ ἐστιν ἐλπὶς ἀσεβεῖ ὅτι ἐπέχει; 
 πεποιθὼς ἐπὶ κύριον ἆρα σωθήσεται;

ἦ τὴν δέησιν αὐτοῦ εἰσακούσεται κύριος; 
 ἢ ἐπελθούσης αὐτῷ ἀνάγκης 
 μὴ ἔχει τινὰ παρρησίαν ἔναντι αὐτοῦ;

ἢ ὡς ἐπικαλεσαμένου αὐτοῦ εἰσακούσεται αὐτοῦ;

ἀλλὰ δὴ ἀναγγελῶ ὑμῖν τί ἐστιν ἐν χειρὶ κυρίου· 
 ἅ ἐστιν παρὰ παντοκράτορι, οὐ ψεύσομαι.

ἰδοὺ δὴ πάντες οἴδατε ὅτι κενὰ κενοῖς ἐπιβάλλετε.

αὕτη ἡ μερὶς ἀνθρώπου ἀσεβοῦς παρὰ κυρίου, 
 κτῆμα δὲ δυναστῶν ἐλεύσεται παρὰ παντοκράτορος ἐπ’ αὐτούς.

ἐὰν δὲ πολλοὶ γένωνται οἱ υἱοὶ αὐτοῦ, εἰς σφαγὴν ἔσονται· 
 ἐὰν δὲ καὶ ἀνδρωθῶσιν, προσαιτήσουσιν·

οἱ δὲ περιόντες αὐτοῦ ἐν θανάτῳ τελευτήσουσιν, 
 χήρας δὲ αὐτῶν οὐθεὶς ἐλεήσει.

ἐὰν συναγάγῃ ὥσπερ γῆν ἀργύριον, 
 ἴσα δὲ πηλῷ ἑτοιμάσῃ χρυσίον,

ταῦτα πάντα δίκαιοι περιποιήσονται,
 τὰ δὲ χρήματα αὐτοῦ ἀληθινοὶ καθέξουσιν.

ἀπέβη δὲ ὁ οἶκος αὐτοῦ ὥσπερ σῆτες καὶ ὥσπερ ἀράχνη.

πλούσιος κοιμηθεὶς καὶ οὐ προσθήσει, 
 ※ὀφθαλμοὺς αὐτοῦ διήνοιξεν καὶ οὐκ ἔστιν.⸕

συνήντησαν αὐτῷ ὥσπερ ὕδωρ αἱ ὀδύναι, 
 νυκτὶ δὲ ὑφείλατο αὐτὸν γνόφος·

※ἀναλήμψεται αὐτὸν καύσων καὶ ἀπελεύσεται 
 ※καὶ λικμήσει αὐτὸν ἐκ τοῦ τόπου αὐτοῦ.

※καὶ ἐπιρρίψει ἐπ’ αὐτὸν καὶ οὐ φείσεται· 
 ※ἐκ χειρὸς αὐτοῦ φυγῇ φεύξεται·

※κροτήσει ἐπ’ αὐτοῦ χεῖρας αὐτοῦ 
 ※καὶ συριεῖ αὐτὸν ἐκ τοῦ τόπου αὐτοῦ.⸕

ἔστιν γὰρ ἀργυρίῳ τόπος, ὅθεν γίνεται, 
 τόπος δὲ χρυσίῳ, ὅθεν διηθεῖται.

σίδηρος μὲν γὰρ ἐκ γῆς γίνεται, 
 χαλκὸς δὲ ἴσα λίθῳ λατομεῖται.

τάξιν ἔθετο σκότει, 
 ※καὶ πᾶν πέρας αὐτὸς ἐξακριβάζεται· 
 ※λίθος σκοτία καὶ σκιὰ θανάτου, 
 ※διακοπὴ χειμάρρου ἀπὸ κονίας·

⸕ 
 οἱ δὲ ἐπιλανθανόμενοι ὁδὸν δικαίαν ἠσθένησαν ἐκ βροτῶν.

※γῆ, ἐξ αὐτῆς ἐξελεύσεται ἄρτος, 
 ※ὑποκάτω αὐτῆς ἐστράφη ὡσεὶ πῦρ.

※τόπος σαπφείρου οἱ λίθοι αὐτῆς, 
 ※καὶ χῶμα, χρυσίον αὐτῷ.

※τρίβος, οὐκ ἔγνω αὐτὴν πετεινόν, 
 ※καὶ οὐ παρέβλεψεν αὐτὴν ὀφθαλμὸς γυπός·

※οὐκ ἐπάτησαν αὐτὴν υἱοὶ ἀλαζόνων, 
 ※οὐ παρῆλθεν ἐπ’ αὐτῆς λέων.

※ἐν ἀκροτόμῳ ἐξέτεινεν χεῖρα αὐτοῦ,⸕ 
 κατέστρεψεν δὲ ἐκ ῥιζῶν ὄρη·

δίνας δὲ ποταμῶν ἔρρηξεν,
 πᾶν δὲ ἔντιμον εἶδέν μου ὁ ὀφθαλμός·

βάθη δὲ ποταμῶν ἀνεκάλυψεν, 
 ἔδειξεν δὲ ἑαυτοῦ δύναμιν εἰς φῶς.

ἡ δὲ σοφία πόθεν εὑρέθη; 
 ποῖος δὲ τόπος ἐστὶν τῆς ἐπιστήμης;

οὐκ οἶδεν βροτὸς ὁδὸν αὐτῆς, 
 οὐδὲ μὴ εὑρεθῇ ἐν ἀνθρώποις.

※ἄβυσσος εἶπεν Οὐκ ἔστιν ἐν ἐμοί· 
 ※καὶ θάλασσα εἶπεν Οὐκ ἔστιν μετ’ ἐμοῦ.

※οὐ δώσει συγκλεισμὸν ἀντ’ αὐτῆς, 
 ※καὶ οὐ σταθήσεται ἀργύριον ἀντάλλαγμα αὐτῆς·

※καὶ οὐ συμβασταχθήσεται χρυσίῳ Ωφιρ, 
 ※ἐν ὄνυχι τιμίῳ καὶ σαπφείρῳ·

※οὐκ ἰσωθήσεται αὐτῇ χρυσίον καὶ ὕαλος 
 ※καὶ τὸ ἄλλαγμα αὐτῆς σκεύη χρυσᾶ·

※μετέωρα καὶ γαβις οὐ μνησθήσεται, 
 ※καὶ ἕλκυσον σοφίαν ὑπὲρ τὰ ἐσώτατα·

※οὐκ ἰσωθήσεται αὐτῇ τοπάζιον Αἰθιοπίας, 
 ※χρυσίῳ καθαρῷ οὐ συμβασταχθήσεται.⸕

ἡ δὲ σοφία πόθεν εὑρέθη; 
 ποῖος δὲ τόπος ἐστὶν τῆς συνέσεως;

λέληθεν πάντα ἄνθρωπον 
 ※καὶ ἀπὸ πετεινῶν τοῦ οὐρανοῦ ἐκρύβη·

※ἡ ἀπώλεια καὶ ὁ θάνατος εἶπαν⸕ 
 Ἀκηκόαμεν δὲ αὐτῆς τὸ κλέος.

ὁ θεὸς εὖ συνέστησεν αὐτῆς τὴν ὁδόν, 
 αὐτὸς δὲ οἶδεν τὸν τόπον αὐτῆς·

αὐτὸς γὰρ τὴν ὑπ’ οὐρανὸν πᾶσαν ἐφορᾷ 
 εἰδὼς τὰ ἐν τῇ γῇ πάντα, ἃ ἐποίησεν, 
 ἀνέμων σταθμὸν ὕδατός τε μέτρα·



ὅτε ἐποίησεν οὕτως, ὑετὸν ἠρίθμησεν 
 ※καὶ ὁδὸν ἐν τινάγματι φωνάς·

※τότε εἶδεν αὐτὴν καὶ ἐξηγήσατο αὐτήν,⸕ 
 ἑτοιμάσας ἐξιχνίασεν.

εἶπεν δὲ ἀνθρώπῳ Ἰδοὺ ἡ θεοσέβειά ἐστιν σοφία, 
 τὸ δὲ ἀπέχεσθαι ἀπὸ κακῶν ἐστιν ἐπιστήμη.

Ἔτι δὲ προσθεὶς Ιωβ εἶπεν τῷ προοιμίῳ

Τίς ἄν με θείη κατὰ μῆνα ἔμπροσθεν ἡμερῶν, ὧν με ὁ θεὸς
 
 ἐφύλαξεν;

ὡς ὅτε ηὔγει ὁ λύχνος αὐτοῦ ὑπὲρ κεφαλῆς μου, 
 ὅτε τῷ φωτὶ αὐτοῦ ἐπορευόμην ἐν σκότει·

ὅτε ἤμην ἐπιβρίθων ὁδοῖς, 
 ὅτε ὁ θεὸς ἐπισκοπὴν ἐποιεῖτο τοῦ οἴκου μου·

ὅτε ἤμην ὑλώδης λίαν, 
 κύκλῳ δέ μου οἱ παῖδες·

ὅτε ἐχέοντό μου αἱ ὁδοὶ βουτύρῳ, 
 τὰ δὲ ὄρη μου ἐχέοντο γάλακτι·

ὅτε ἐξεπορευόμην ὄρθριος ἐν πόλει, 
 ἐν δὲ πλατείαις ἐτίθετό μου ὁ δίφρος.

ἰδόντες με νεανίσκοι ἐκρύβησαν, 
 πρεσβῦται δὲ πάντες ἔστησαν·

ἁδροὶ δὲ ἐπαύσαντο λαλοῦντες 
 δάκτυλον ἐπιθέντες ἐπὶ στόματι.

οἱ δὲ ἀκούσαντες ἐμακάρισάν με, 
 ※καὶ γλῶσσα αὐτῶν τῷ λάρυγγι αὐτῶν ἐκολλήθη·

※ὅτι οὖς ἤκουσεν καὶ ἐμακάρισέν με,⸕ 
 ὀφθαλμὸς δὲ ἰδών με ἐξέκλινεν.

διέσωσα γὰρ πτωχὸν ἐκ χειρὸς δυνάστου 
 καὶ ὀρφανῷ, ᾧ οὐκ ἦν βοηθός, ἐβοήθησα·

※εὐλογία ἀπολλυμένου ἐπ’ ἐμὲ ἔλθοι,⸕ 
 στόμα δὲ χήρας με εὐλόγησεν.

δικαιοσύνην δὲ ἐνεδεδύκειν, 
 ἠμφιασάμην δὲ κρίμα ἴσα διπλοΐδι.

ὀφθαλμὸς ἤμην τυφλῶν, 
 ποὺς δὲ χωλῶν.

ἐγὼ ἤμην πατὴρ ἀδυνάτων, 
 δίκην δέ, ἣν οὐκ ᾔδειν, ἐξιχνίασα·

συνέτριψα δὲ μύλας ἀδίκων, 
 ἐκ δὲ μέσου τῶν ὀδόντων αὐτῶν ἅρπαγμα ἐξέσπασα.

εἶπα δέ Ἡ ἡλικία μου γηράσει, 
 ὥσπερ στέλεχος φοίνικος πολὺν χρόνον βιώσω·

※ἡ ῥίζα μου διήνοικται ἐπὶ ὕδατος, 
 ※καὶ δρόσος αὐλισθήσεται ἐν τῷ θερισμῷ μου·

※ἡ δόξα μου καινὴ μετ’ ἐμοῦ, 
 ※καὶ τὸ τόξον μου ἐν χειρὶ αὐτοῦ πορεύσεται.⸕

ἐμοῦ ἀκούσαντες προσέσχον, 
 ἐσιώπησαν δὲ ἐπὶ τῇ ἐμῇ βουλῇ·

ἐπὶ δὲ τῷ ἐμῷ ῥήματι οὐ προσέθεντο, 
 περιχαρεῖς δὲ ἐγίνοντο, ὁπόταν αὐτοῖς ἐλάλουν·

ὥσπερ γῆ διψῶσα προσδεχομένη τὸν ὑετόν, 
 οὕτως οὗτοι τὴν ἐμὴν λαλιάν.

ἐὰν γελάσω πρὸς αὐτούς, οὐ μὴ πιστεύσωσιν, 
 ※καὶ φῶς τοῦ προσώπου μου οὐκ ἀπέπιπτεν·

※ἐξελεξάμην ὁδὸν αὐτῶν καὶ ἐκάθισα ἄρχων 
 ※καὶ κατεσκήνουν ὡσεὶ βασιλεὺς ἐν μονοζώνοις ὃν τρόπον
 
 παθεινοὺς παρακαλῶν.⸕

νυνὶ δὲ κατεγέλασάν μου, 
 ἐλάχιστοι νῦν νουθετοῦσίν με ἐν μέρει, 
 ※ὧν ἐξουδένουν πατέρας αὐτῶν,⸕ 
 οὓς οὐχ ἡγησάμην εἶναι ἀξίους κυνῶν τῶν ἐμῶν νομάδων.

※καί γε ἰσχὺς χειρῶν αὐτῶν ἵνα τί μοι; 
 ※ἐπ’ αὐτοὺς ἀπώλετο συντέλεια 
 ※ἐν ἐνδείᾳ καὶ λιμῷ ἄγονος·

※οἱ φεύγοντες ἄνυδρον ἐχθὲς συνοχὴν καὶ ταλαιπωρίαν,

※οἱ περικλῶντες ἅλιμα ἐπὶ ἠχοῦντι,⸕ 
 οἵτινες ἅλιμα ἦν αὐτῶν τὰ σῖτα, 
 ἄτιμοι δὲ καὶ πεφαυλισμένοι, ἐνδεεῖς παντὸς ἀγαθοῦ,
 οἳ καὶ ῥίζας ξύλων ἐμασῶντο ὑπὸ λιμοῦ μεγάλου.

ἐπανέστησάν μοι κλέπται, 
 ὧν οἱ οἶκοι αὐτῶν ἦσαν τρῶγλαι πετρῶν·



※ἀνὰ μέσον εὐήχων βοήσονται·⸕ 
 οἳ ὑπὸ φρύγανα ἄγρια διῃτῶντο,

ἀφρόνων υἱοὶ καὶ ἀτίμων ὄνομα 
 καὶ κλέος ἐσβεσμένον ἀπὸ γῆς.

νυνὶ δὲ κιθάρα ἐγώ εἰμι αὐτῶν, 
 καὶ ἐμὲ θρύλημα ἔχουσιν·

ἐβδελύξαντο δέ με ἀποστάντες μακράν, 
 ἀπὸ δὲ προσώπου μου οὐκ ἐφείσαντο πτύελον.

ἀνοίξας γὰρ φαρέτραν αὐτοῦ ἐκάκωσέν με, 
 ※καὶ χαλινὸν τοῦ προσώπου μου ἐξαπέστειλαν.

※ἐπὶ δεξιῶν βλαστοῦ ἐπανέστησαν, 
 ※πόδα αὐτῶν ἐξέτειναν καὶ ὡδοποίησαν ἐπ’ ἐμὲ τρίβους ἀπωλείας 
 αὐτῶν.

※ἐξετρίβησαν τρίβοι μου,⸕ 
 ἐξέδυσεν γάρ μου τὴν στολήν·

βέλεσιν αὐτοῦ κατηκόντισέν με, 
 κέχρηταί μοι ὡς βούλεται, ἐν ὀδύναις πέφυρμαι.

ἐπιστρέφονται δέ μου αἱ ὀδύναι, 
 ᾤχετό μου ἡ ἐλπὶς ὥσπερ πνεῦμα 
 καὶ ὥσπερ νέφος ἡ σωτηρία μου.

※καὶ νῦν ἐπ’ ἐμὲ ἐκχυθήσεται ἡ ψυχή μου,⸕ 
 ἔχουσιν δέ με ἡμέραι ὀδυνῶν·

νυκτὶ δέ μου τὰ ὀστᾶ συγκέκαυται, 
 τὰ δὲ νεῦρά μου διαλέλυται.

ἐν πολλῇ ἰσχύι ἐπελάβετό μου τῆς στολῆς, 
 ※ὥσπερ τὸ περιστόμιον τοῦ χιτῶνός μου περιέσχεν με.⸕

ἥγησαι δέ με ἴσα πηλῷ, 
 ἐν γῇ καὶ σποδῷ μου ἡ μερίς·

κέκραγα δὲ πρὸς σὲ καὶ οὐκ εἰσακούεις μου,
 ※ἔστησαν καὶ κατενόησάν με·⸕

ἐπέβης δέ μοι ἀνελεημόνως, 
 χειρὶ κραταιᾷ με ἐμαστίγωσας·

ἔταξας δέ με ἐν ὀδύναις 
 ※καὶ ἀπέρριψάς με ἀπὸ σωτηρίας.⸕

οἶδα γὰρ ὅτι θάνατός με ἐκτρίψει· 
 οἰκία γὰρ παντὶ θνητῷ γῆ.

εἰ γὰρ ὄφελον δυναίμην ἐμαυτὸν χειρώσασθαι, 
 ἢ δεηθείς γε ἑτέρου, καὶ ποιήσει μοι τοῦτο.

ἐγὼ δὲ ἐπὶ παντὶ ἀδυνάτῳ ἔκλαυσα, 
 ἐστέναξα δὲ ἰδὼν ἄνδρα ἐν ἀνάγκαις.

ἐγὼ δὲ ἐπέχων ἀγαθοῖς, 
 ἰδοὺ συνήντησάν μοι μᾶλλον ἡμέραι κακῶν.

※ἡ κοιλία μου ἐξέζεσεν καὶ οὐ σιωπήσεται, 
 ※προέφθασάν με ἡμέραι πτωχείας.⸕

στένων πεπόρευμαι ἄνευ φιμοῦ, 
 ἕστηκα δὲ ἐν ἐκκλησίᾳ κεκραγώς.

ἀδελφὸς γέγονα σειρήνων, 
 ἑταῖρος δὲ στρουθῶν.

τὸ δὲ δέρμα μου ἐσκότωται μεγάλως, 
 τὰ δὲ ὀστᾶ μου ἀπὸ καύματος.

ἀπέβη δὲ εἰς πάθος μου ἡ κιθάρα, 
 ὁ δὲ ψαλμός μου εἰς κλαυθμὸν ἐμοί.

※διαθήκην ἐθέμην τοῖς ὀφθαλμοῖς μου 
 ※καὶ οὐ συνήσω ἐπὶ παρθένον.

※καὶ τί ἐμέρισεν ὁ θεὸς ἀπάνωθεν 
 ※καὶ κληρονομία ἱκανοῦ ἐξ ὑψίστων;

※οὐχὶ ἀπώλεια τῷ ἀδίκῳ 
 ※καὶ ἀπαλλοτρίωσις τοῖς ποιοῦσιν ἀνομίαν;

※οὐχὶ αὐτὸς ὄψεται ὁδόν μου 
 ※καὶ πάντα τὰ διαβήματά μου ἐξαριθμήσεται;⸕

εἰ δὲ ἤμην πεπορευμένος μετὰ γελοιαστῶν, 
 εἰ δὲ καὶ ἐσπούδασεν ὁ πούς μου εἰς δόλον,

ἱσταίη με ἄρα ἐν ζυγῷ δικαίῳ, 
 οἶδεν δὲ ὁ κύριος τὴν ἀκακίαν μου.

εἰ ἐξέκλινεν ὁ πούς μου ἐκ τῆς ὁδοῦ, 
 εἰ δὲ καὶ τῷ ὀφθαλμῷ ἐπηκολούθησεν ἡ καρδία μου, 
 εἰ δὲ καὶ ταῖς χερσίν μου ἡψάμην δώρων,

σπείραιμι ἄρα καὶ ἄλλοι φάγοισαν, 
 ἄρριζος δὲ γενοίμην ἐπὶ γῆς.

εἰ ἐξηκολούθησεν ἡ καρδία μου γυναικὶ ἀνδρὸς ἑτέρου, 
 εἰ καὶ ἐγκάθετος ἐγενόμην ἐπὶ θύραις αὐτῆς,

ἀρέσαι ἄρα καὶ ἡ γυνή μου ἑτέρῳ, 
 τὰ δὲ νήπιά μου ταπεινωθείη·

θυμὸς γὰρ ὀργῆς ἀκατάσχετος 
 τὸ μιᾶναι ἀνδρὸς γυναῖκα·

πῦρ γάρ ἐστιν καιόμενον ἐπὶ πάντων τῶν μερῶν, 
 οὗ δ’ ἂν ἐπέλθῃ, ἐκ ῥιζῶν ἀπώλεσεν.

εἰ δὲ καὶ ἐφαύλισα κρίμα θεράποντός μου ἢ θεραπαίνης 
 κρινομένων αὐτῶν πρός με, 
 τί γὰρ ποιήσω, ἐὰν ἔτασίν μου ποιήσηται ὁ κύριος;

ἐὰν δὲ καὶ ἐπισκοπήν, τίνα ἀπόκρισιν ποιήσομαι;

πότερον οὐχ ὡς καὶ ἐγὼ ἐγενόμην ἐν γαστρί, καὶ ἐκεῖνοι
 
 γεγόνασιν; 
 γεγόναμεν δὲ ἐν τῇ αὐτῇ κοιλίᾳ.

ἀδύνατοι δὲ χρείαν, ἥν ποτ’ εἶχον, οὐκ ἀπέτυχον, 
 χήρας δὲ τὸν ὀφθαλμὸν οὐκ ἐξέτηξα.

εἰ δὲ καὶ τὸν ψωμόν μου ἔφαγον μόνος 
 καὶ οὐχὶ ὀρφανῷ μετέδωκα·

※ὅτι ἐκ νεότητός μου ἐξέτρεφον ὡς πατὴρ 
 ※καὶ ἐκ γαστρὸς μητρός μου ὡδήγησα·⸕

εἰ δὲ καὶ ὑπερεῖδον γυμνὸν ἀπολλύμενον καὶ οὐκ ἠμφίασα,

ἀδύνατοι δὲ εἰ μὴ εὐλόγησάν με,
 ἀπὸ δὲ κουρᾶς ἀμνῶν μου ἐθερμάνθησαν οἱ ὦμοι αὐτῶν,

εἰ ἐπῆρα ὀρφανῷ χεῖρα 
 πεποιθὼς ὅτι πολλή μοι βοήθεια περίεστιν,

ἀποσταίη ἄρα ὁ ὦμός μου ἀπὸ τῆς κλειδός, 
 ὁ δὲ βραχίων μου ἀπὸ τοῦ ἀγκῶνός μου συντριβείη.

φόβος γὰρ κυρίου συνέσχεν με, 
 ※καὶ ἀπὸ τοῦ λήμματος αὐτοῦ οὐχ ὑποίσω.

※εἰ ἔταξα χρυσίον ἰσχύν μου,⸕ 
 εἰ δὲ καὶ λίθῳ πολυτελεῖ ἐπεποίθησα,

εἰ δὲ καὶ εὐφράνθην πολλοῦ πλούτου μοι γενομένου, 
 εἰ δὲ καὶ ἐπ’ ἀναριθμήτοις ἐθέμην χεῖρά μου,

ἦ οὐχ ὁρῶ μὲν ἥλιον τὸν ἐπιφαύσκοντα ἐκλείποντα, 
 σελήνην δὲ φθίνουσαν; οὐ γὰρ ἐπ’ αὐτοῖς ἐστιν.

※καὶ εἰ ἠπατήθη λάθρᾳ ἡ καρδία μου,⸕ 
 εἰ δὲ καὶ χεῖρά μου ἐπιθεὶς ἐπὶ στόματί μου ἐφίλησα,

καὶ τοῦτό μοι ἄρα ἀνομία ἡ μεγίστη λογισθείη, 
 ὅτι ἐψευσάμην ἐναντίον κυρίου τοῦ ὑψίστου.

εἰ δὲ καὶ ἐπιχαρὴς ἐγενόμην πτώματι ἐχθρῶν μου 
 καὶ εἶπεν ἡ καρδία μου Εὖγε,

ἀκούσαι ἄρα τὸ οὖς μου τὴν κατάραν μου, 
 θρυληθείην δὲ ἄρα ὑπὸ λαοῦ μου κακούμενος.

εἰ δὲ καὶ πολλάκις εἶπον αἱ θεράπαιναί μου 
 Τίς ἂν δῴη ἡμῖν τῶν σαρκῶν αὐτοῦ πλησθῆναι; 
 λίαν μου χρηστοῦ ὄντος·

ἔξω δὲ οὐκ ηὐλίζετο ξένος, 
 ἡ δὲ θύρα μου παντὶ ἐλθόντι ἀνέῳκτο.

εἰ δὲ καὶ ἁμαρτὼν ἀκουσίως ἔκρυψα τὴν ἁμαρτίαν μου,

οὐ γὰρ διετράπην πολυοχλίαν πλήθους τοῦ μὴ ἐξαγορεῦσαι
 
 ἐνώπιον αὐτῶν, 
 εἰ δὲ καὶ εἴασα ἀδύνατον ἐξελθεῖν θύραν μου κόλπῳ κενῷ, 
 ※τίς δῴη ἀκούοντά μου;

⸕ 
 χεῖρα δὲ κυρίου εἰ μὴ ἐδεδοίκειν,
 συγγραφὴν δέ, ἣν εἶχον κατά τινος,

ἐπ’ ὤμοις ἂν περιθέμενος στέφανον ἀνεγίνωσκον,

καὶ εἰ μὴ ῥήξας αὐτὴν ἀπέδωκα 
 οὐθὲν λαβὼν παρὰ χρεοφειλέτου,

εἰ ἐπ’ ἐμοί ποτε ἡ γῆ ἐστέναξεν, 
 εἰ δὲ καὶ οἱ αὔλακες αὐτῆς ἔκλαυσαν ὁμοθυμαδόν,

εἰ δὲ καὶ τὴν ἰσχὺν αὐτῆς ἔφαγον μόνος ἄνευ τιμῆς, 
 εἰ δὲ καὶ ψυχὴν κυρίου τῆς γῆς ἐκβαλὼν ἐλύπησα,

ἀντὶ πυροῦ ἄρα ἐξέλθοι μοι κνίδη, 
 ἀντὶ δὲ κριθῆς βάτος.
 
 Καὶ ἐπαύσατο Ιωβ ῥήμασιν.

Ἡσύχασαν δὲ καὶ οἱ τρεῖς φίλοι αὐτοῦ ἔτι ἀντειπεῖν Ιωβ· 
 ἦν γὰρ Ιωβ δίκαιος ἐναντίον αὐτῶν.

ὠργίσθη δὲ Ελιους ὁ τοῦ Βαραχιηλ ὁ Βουζίτης 
 ἐκ τῆς συγγενείας Ραμ τῆς Αυσίτιδος χώρας, 
 ὠργίσθη δὲ τῷ Ιωβ σφόδρα, 
 διότι ἀπέφηνεν ἑαυτὸν δίκαιον ἐναντίον κυρίου·

καὶ κατὰ τῶν τριῶν δὲ φίλων ὠργίσθη σφόδρα, 
 διότι οὐκ ἠδυνήθησαν ἀποκριθῆναι ἀντίθετα Ιωβ 
 καὶ ἔθεντο αὐτὸν εἶναι ἀσεβῆ.

Ελιους δὲ ὑπέμεινεν δοῦναι ἀπόκρισιν Ιωβ, 
 ※ὅτι πρεσβύτεροι αὐτοῦ εἰσιν ἡμέραις.

※καὶ εἶδεν Ελιους ὅτι οὐκ ἔστιν ἀπόκρισις 
 ※ἐν στόματι τῶν τριῶν ἀνδρῶν, 
 ※καὶ ἐθυμώθη ὀργὴ αὐτοῦ.⸕

ὑπολαβὼν δὲ Ελιους ὁ τοῦ Βαραχιηλ ὁ Βουζίτης εἶπεν
 
 Νεώτερος μέν εἰμι τῷ χρόνῳ, ὑμεῖς δέ ἐστε πρεσβύτεροι· 
 διὸ ἡσύχασα φοβηθεὶς 
 τοῦ ὑμῖν ἀναγγεῖλαι τὴν ἐμαυτοῦ ἐπιστήμην·

εἶπα δὲ ὅτι Ὁ χρόνος ἐστὶν ὁ λαλῶν, 
 ἐν πολλοῖς δὲ ἔτεσιν οἴδασιν σοφίαν.

ἀλλὰ πνεῦμά ἐστιν ἐν βροτοῖς, 
 πνοὴ δὲ παντοκράτορός ἐστιν ἡ διδάσκουσα·

οὐχ οἱ πολυχρόνιοί εἰσιν σοφοί, 
 οὐδ’ οἱ γέροντες οἴδασιν κρίμα.

διὸ εἶπα Ἀκούσατέ μου, 
 καὶ ἀναγγελῶ ὑμῖν ἃ οἶδα·

ἐνωτίζεσθέ μου τὰ ῥήματα· ἐρῶ γὰρ ὑμῶν ἀκουόντων, 
 ※ἄχρι οὗ ἐτάσητε λόγους.

※καὶ μέχρι ὑμῶν συνήσω, 
 ※καὶ ἰδοὺ οὐκ ἦν τῷ Ιωβ ἐλέγχων, 
 ※ἀνταποκρινόμενος ῥήματα αὐτοῦ ἐξ ὑμῶν,⸕

ἵνα μὴ εἴπητε Εὕρομεν σοφίαν κυρίῳ προσθέμενοι·

ἀνθρώπῳ δὲ ἐπετρέψατε λαλῆσαι τοιαῦτα ῥήματα. —

※ἐπτοήθησαν, οὐκ ἀπεκρίθησαν ἔτι, 
 ※ἐπαλαίωσαν ἐξ αὐτῶν λόγους.

※ὑπέμεινα, οὐ γὰρ ἐλάλησαν· 
 ※ὅτι ἔστησαν, οὐκ ἀπεκρίθησαν.⸕

Ὑπολαβὼν δὲ Ελιους λέγει 
 Πάλιν λαλήσω·

πλήρης γάρ εἰμι ῥημάτων, 
 ὀλέκει γάρ με τὸ πνεῦμα τῆς γαστρός·

ἡ δὲ γαστήρ μου ὥσπερ ἀσκὸς γλεύκους ζέων δεδεμένος 
 ἢ ὥσπερ φυσητὴρ χαλκέως ἐρρηγώς.

λαλήσω, ἵνα ἀναπαύσωμαι ἀνοίξας τὰ χείλη·

ἄνθρωπον γὰρ οὐ μὴ αἰσχυνθῶ, 
 ἀλλὰ μὴν οὐδὲ βροτὸν οὐ μὴ ἐντραπῶ·

οὐ γὰρ ἐπίσταμαι θαυμάσαι πρόσωπον· 
 εἰ δὲ μή, καὶ ἐμὲ σῆτες ἔδονται.

οὐ μὴν δὲ ἀλλὰ ἄκουσον, Ιωβ, τὰ ῥήματά μου 
 καὶ λαλιὰν ἐνωτίζου μου·

ἰδοὺ γὰρ ἤνοιξα τὸ στόμα μου, 
 καὶ ἐλάλησεν ἡ γλῶσσά μου.

καθαρά μου ἡ καρδία ῥήμασιν, 
 σύνεσις δὲ χειλέων μου καθαρὰ νοήσει.

πνεῦμα θεῖον τὸ ποιῆσάν με, 
 πνοὴ δὲ παντοκράτορος ἡ διδάσκουσά με.

ἐὰν δύνῃ, δός μοι ἀπόκρισιν πρὸς ταῦτα· 
 ὑπόμεινον, στῆθι κατ’ ἐμὲ καὶ ἐγὼ κατὰ σέ.

ἐκ πηλοῦ διήρτισαι σὺ ὡς καὶ ἐγώ, 
 ἐκ τοῦ αὐτοῦ διηρτίσμεθα.

οὐχ ὁ φόβος μού σε στροβήσει, 
 οὐδὲ ἡ χείρ μου βαρεῖα ἔσται ἐπὶ σοί.

※πλὴν εἶπας ἐν ὠσίν μου,⸕ 
 φωνὴν ῥημάτων σου ἀκήκοα·

διότι λέγεις Καθαρός εἰμι οὐχ ἁμαρτών, 
 ἄμεμπτος δέ εἰμι, οὐ γὰρ ἠνόμησα·

μέμψιν δὲ κατ’ ἐμοῦ εὗρεν, 
 ἥγηται δέ με ὥσπερ ὑπεναντίον·

ἔθετο δὲ ἐν ξύλῳ τὸν πόδα μου, 
 ἐφύλαξεν δέ μου πάσας τὰς ὁδούς.

πῶς γὰρ λέγεις Δίκαιός εἰμι, καὶ οὐκ ἐπακήκοέν μου; 
 αἰώνιος γάρ ἐστιν ὁ ἐπάνω βροτῶν.

λέγεις δέ Διὰ τί τῆς δίκης μου οὐκ ἐπακήκοεν πᾶν ῥῆμα;

ἐν γὰρ τῷ ἅπαξ λαλήσαι ὁ κύριος, 
 ἐν δὲ τῷ δευτέρῳ ἐνύπνιον,

ἢ ἐν μελέτῃ νυκτερινῇ, 
 ὡς ὅταν ἐπιπίπτῃ δεινὸς φόβος ἐπ’ ἀνθρώπους 
 ἐπὶ νυσταγμάτων ἐπὶ κοίτης·

τότε ἀνακαλύπτει νοῦν ἀνθρώπων, 
 ἐν εἴδεσιν φόβου τοιούτοις αὐτοὺς ἐξεφόβησεν

ἀποστρέψαι ἄνθρωπον ἐξ ἀδικίας, 
 τὸ δὲ σῶμα αὐτοῦ ἀπὸ πτώματος ἐρρύσατο.

ἐφείσατο δὲ τῆς ψυχῆς αὐτοῦ ἀπὸ θανάτου 
 καὶ μὴ πεσεῖν αὐτὸν ἐν πολέμῳ.

πάλιν δὲ ἤλεγξεν αὐτὸν ἐν μαλακίᾳ ἐπὶ κοίτης 
 ※καὶ πλῆθος ὀστῶν αὐτοῦ ἐνάρκησεν,⸕

πᾶν δὲ βρωτὸν σίτου οὐ μὴ δύνηται προσδέξασθαι 
 ※καὶ ἡ ψυχὴ αὐτοῦ βρῶσιν ἐπιθυμήσει,⸕

ἕως ἂν σαπῶσιν αὐτοῦ αἱ σάρκες 
 καὶ ἀποδείξῃ τὰ ὀστᾶ αὐτοῦ κενά·

ἤγγισεν δὲ εἰς θάνατον ἡ ψυχὴ αὐτοῦ, 
 ἡ δὲ ζωὴ αὐτοῦ ἐν ᾅδῃ.

ἐὰν ὦσιν χίλιοι ἄγγελοι θανατηφόροι, 
 εἷς αὐτῶν οὐ μὴ τρώσῃ αὐτόν· 
 ἐὰν νοήσῃ τῇ καρδίᾳ ἐπιστραφῆναι ἐπὶ κύριον, 
 ἀναγγείλῃ δὲ ἀνθρώπῳ τὴν ἑαυτοῦ μέμψιν, 
 τὴν δὲ ἄνοιαν αὐτοῦ δείξῃ,

ἀνθέξεται τοῦ μὴ πεσεῖν αὐτὸν εἰς θάνατον, 
 ἀνανεώσει δὲ αὐτοῦ τὸ σῶμα ὥσπερ ἀλοιφὴν ἐπὶ τοίχου, 
 τὰ δὲ ὀστᾶ αὐτοῦ ἐμπλήσει μυελοῦ·

ἁπαλυνεῖ δὲ αὐτοῦ τὰς σάρκας ὥσπερ νηπίου, 
 ἀποκαταστήσει δὲ αὐτὸν ἀνδρωθέντα ἐν ἀνθρώποις.

εὐξάμενος δὲ πρὸς κύριον, καὶ δεκτὰ αὐτῷ ἔσται, 
 εἰσελεύσεται δὲ προσώπῳ καθαρῷ σὺν ἐξηγορίᾳ· 
 ἀποδώσει δὲ ἀνθρώποις δικαιοσύνην.

εἶτα τότε ἀπομέμψεται ἄνθρωπος αὐτὸς ἑαυτῷ λέγων 
 Οἷα συνετέλουν, καὶ οὐκ ἄξια ἤτασέν με ὧν ἥμαρτον.

※σῶσον ψυχήν μου τοῦ μὴ ἐλθεῖν εἰς διαφθοράν, 
 ※καὶ ἡ ζωή μου φῶς ὄψεται.

※ἰδοὺ πάντα ταῦτα ἐργᾶται ὁ ἰσχυρὸς 
 ※ὁδοὺς τρεῖς μετὰ ἀνδρός.⸕

ἀλλ’ ἐρρύσατο τὴν ψυχήν μου ἐκ θανάτου, 
 ἵνα ἡ ζωή μου ἐν φωτὶ αἰνῇ αὐτόν.

ἐνωτίζου, Ιωβ, καὶ ἄκουέ μου· 
 ※κώφευσον, καὶ ἐγώ εἰμι λαλήσω.

※εἰ εἰσὶν λόγοι, ἀποκρίθητί μοι· 
 ※λάλησον, θέλω γὰρ δικαιωθῆναί σε.

※εἰ μή, σὺ ἄκουσόν μου· 
 ※κώφευσον, καὶ διδάξω σε σοφίαν.⸕

Ὑπολαβὼν δὲ Ελιους λέγει 
 Ἀκούσατέ μου, σοφοί·

ἐπιστάμενοι, ἐνωτίζεσθε τὸ καλόν·

※ὅτι οὖς λόγους δοκιμάζει, 
 ※καὶ λάρυγξ γεύεται βρῶσιν.

※κρίσιν ἑλώμεθα ἑαυτοῖς, 
 ※γνῶμεν ἀνὰ μέσον ἑαυτῶν ὅ τι καλόν.⸕

ὅτι εἴρηκεν Ιωβ Δίκαιός εἰμι, 
 ὁ κύριος ἀπήλλαξέν μου τὸ κρίμα,

ἐψεύσατο δὲ τῷ κρίματί μου, 
 ※βίαιον τὸ βέλος μου ἄνευ ἀδικίας.

※τίς ἀνὴρ ὥσπερ Ιωβ 
 ※πίνων μυκτηρισμὸν ὥσπερ ὕδωρ⸕

οὐχ ἁμαρτὼν οὐδὲ ἀσεβήσας 
 ἢ ὁδοῦ κοινωνήσας μετὰ ποιούντων τὰ ἄνομα 
 τοῦ πορευθῆναι μετὰ ἀσεβῶν;

μὴ γὰρ εἴπῃς ὅτι Οὐκ ἔσται ἐπισκοπὴ ἀνδρός· 
 καὶ ἐπισκοπὴ αὐτῷ παρὰ κυρίου.

διό, συνετοὶ καρδίας, ἀκούσατέ μου 
 Μή μοι εἴη ἔναντι κυρίου ἀσεβῆσαι 
 καὶ ἔναντι παντοκράτορος ταράξαι τὸ δίκαιον·

ἀλλὰ ἀποδιδοῖ ἀνθρώπῳ καθὰ ποιεῖ ἕκαστος αὐτῶν,
 ※καὶ ἐν τρίβῳ ἀνδρὸς εὑρήσει αὐτόν.⸕

οἴῃ δὲ τὸν κύριον ἄτοπα ποιήσειν; 
 ἢ ὁ παντοκράτωρ ταράξει κρίσιν;

ὃς ἐποίησεν τὴν γῆν· 
 τίς δέ ἐστιν ὁ ποιῶν τὴν ὑπ’ οὐρανὸν καὶ τὰ ἐνόντα πάντα;

εἰ γὰρ βούλοιτο συνέχειν 
 καὶ τὸ πνεῦμα παρ’ αὐτῷ κατασχεῖν,

τελευτήσει πᾶσα σὰρξ ὁμοθυμαδόν, 
 πᾶς δὲ βροτὸς εἰς γῆν ἀπελεύσεται, ὅθεν καὶ ἐπλάσθη.

εἰ δὲ μὴ νουθετῇ, ἄκουε ταῦτα, 
 ἐνωτίζου φωνὴν ῥημάτων.

ἰδὲ σὺ τὸν μισοῦντα ἄνομα 
 καὶ τὸν ὀλλύντα τοὺς πονηροὺς 
 ὄντα αἰώνιον δίκαιον.

ἀσεβὴς ὁ λέγων βασιλεῖ Παρανομεῖς, 
 ※ἀσεβέστατε τοῖς ἄρχουσιν·⸕

ὃς οὐκ ἐπῃσχύνθη πρόσωπον ἐντίμου 
 οὐδὲ οἶδεν τιμὴν θέσθαι ἁδροῖς 
 θαυμασθῆναι πρόσωπα αὐτῶν.

κενὰ δὲ αὐτοῖς ἀποβήσεται τὸ κεκραγέναι καὶ δεῖσθαι ἀνδρός· 
 ἐχρήσαντο γὰρ παρανόμως ἐκκλινομένων ἀδυνάτων.

αὐτὸς γὰρ ὁρατής ἐστιν ἔργων ἀνθρώπων, 
 λέληθεν δὲ αὐτὸν οὐδὲν ὧν πράσσουσιν, 
 οὐδὲ ἔσται τόπος τοῦ κρυβῆναι τοὺς ποιοῦντας τὰ ἄνομα·



※ὅτι οὐκ ἐπ’ ἄνδρα θήσει ἔτι·⸕ 
 ὁ γὰρ κύριος πάντας ἐφορᾷ

ὁ καταλαμβάνων ἀνεξιχνίαστα, 
 ἔνδοξά τε καὶ ἐξαίσια, ὧν οὐκ ἔστιν ἀριθμός·

ὁ γνωρίζων αὐτῶν τὰ ἔργα 
 ※καὶ στρέψει νύκτα, καὶ ταπεινωθήσονται.⸕

ἔσβεσεν δὲ ἀσεβεῖς,
 ὁρατοὶ δὲ ἐναντίον αὐτοῦ,

ὅτι ἐξέκλιναν ἐκ νόμου θεοῦ, 
 δικαιώματα δὲ αὐτοῦ οὐκ ἐπέγνωσαν

※τοῦ ἐπαγαγεῖν ἐπ’ αὐτὸν κραυγὴν πένητος, 
 ※καὶ κραυγὴν πτωχῶν εἰσακούσεται.

※καὶ αὐτὸς ἡσυχίαν παρέξει, καὶ τίς καταδικάσεται; 
 ※καὶ κρύψει πρόσωπον, καὶ τίς ὄψεται αὐτόν; 
 ※καὶ κατὰ ἔθνους καὶ κατὰ ἀνθρώπου ὁμοῦ 
 ※βασιλεύων ἄνθρωπον ὑποκριτὴν ἀπὸ δυσκολίας λαοῦ.



※ὅτι πρὸς τὸν ἰσχυρὸν ὁ λέγων Εἴληφα, οὐκ ἐνεχυράσω·

※ἄνευ ἐμαυτοῦ ὄψομαι, σὺ δεῖξόν μοι· 
 ※εἰ ἀδικίαν ἠργασάμην, οὐ μὴ προσθήσω.

※μὴ παρὰ σοῦ ἀποτείσει αὐτήν; 
 ※ὅτι ἀπώσῃ, ὅτι σὺ ἐκλέξῃ καὶ οὐκ ἐγώ· 
 ※καὶ τί ἔγνως λάλησον.⸕

διὸ συνετοὶ καρδίας ἐροῦσιν ταῦτα, 
 ἀνὴρ δὲ σοφὸς ἀκήκοέν μου τὸ ῥῆμα.

Ιωβ δὲ οὐκ ἐν συνέσει ἐλάλησεν, 
 τὰ δὲ ῥήματα αὐτοῦ οὐκ ἐν ἐπιστήμῃ.

οὐ μὴν δὲ ἀλλὰ μάθε, Ιωβ, 
 μὴ δῷς ἔτι ἀνταπόκρισιν ὥσπερ οἱ ἄφρονες,

ἵνα μὴ προσθῶμεν ἐφ’ ἁμαρτίαις ἡμῶν, 
 ἀνομία δὲ ἐφ’ ἡμῖν λογισθήσεται 
 πολλὰ λαλούντων ῥήματα ἐναντίον τοῦ κυρίου.

Ὑπολαβὼν δὲ Ελιους λέγει 
 Τί τοῦτο ἡγήσω ἐν κρίσει;

σὺ τίς εἶ ὅτι εἶπας Δίκαιός εἰμι ἔναντι κυρίου;

ἢ ἐρεῖς Τί ποιήσω ἁμαρτών;

ἐγὼ σοὶ δώσω ἀπόκρισιν 
 καὶ τοῖς τρισὶν φίλοις σου.

ἀνάβλεψον εἰς τὸν οὐρανὸν καὶ ἰδέ, 
 κατάμαθε δὲ νέφη ὡς ὑψηλὰ ἀπὸ σοῦ.

εἰ ἥμαρτες, τί πράξεις; 
 εἰ δὲ καὶ πολλὰ ἠνόμησας, τί δύνασαι ποιῆσαι;

ἐπεὶ δὲ οὖν δίκαιος εἶ, τί δώσεις αὐτῷ; 
 ※ἢ τί ἐκ χειρός σου λήμψεται;

※ἀνδρὶ τῷ ὁμοίῳ σου ἡ ἀσέβειά σου, 
 ※καὶ υἱῷ ἀνθρώπου ἡ δικαιοσύνη σου.

※ἀπὸ πλήθους συκοφαντούμενοι κεκράξονται, 
 ※βοήσονται ἀπὸ βραχίονος πολλῶν.

※καὶ οὐκ εἶπεν Ποῦ ἐστιν ὁ θεὸς ὁ ποιήσας με,⸕ 
 ὁ κατατάσσων φυλακὰς νυκτερινάς,

ὁ διορίζων με ἀπὸ τετραπόδων γῆς, 
 ἀπὸ δὲ πετεινῶν οὐρανοῦ;

※ἐκεῖ κεκράξονται, καὶ οὐ μὴ εἰσακούσῃ⸕ 
 καὶ ἀπὸ ὕβρεως πονηρῶν.

ἄτοπα γὰρ οὐ βούλεται ὁ κύριος ἰδεῖν· 
 αὐτὸς γὰρ ὁ παντοκράτωρ ὁρατής ἐστιν 
 τῶν συντελούντων τὰ ἄνομα καὶ σώσει με.

κρίθητι δὲ ἐναντίον αὐτοῦ, εἰ δύνασαι αἰνέσαι αὐτόν, ὡς ἔστιν.

※καὶ νῦν, ὅτι οὐκ ἔστιν ἐπισκεπτόμενος, ὀργὴν αὐτοῦ 
 ※καὶ οὐκ ἔγνω παραπτώματι σφόδρα·

※καὶ Ιωβ ματαίως ἀνοίγει τὸ στόμα αὐτοῦ, 
 ※ἐν ἀγνωσίᾳ ῥήματα βαρύνει.⸕

Προσθεὶς δὲ Ελιους ἔτι λέγει 
 Μεῖνόν με μικρὸν ἔτι, ἵνα διδάξω σε·

ἔτι γὰρ ἐν ἐμοί ἐστιν λέξις.

ἀναλαβὼν τὴν ἐπιστήμην μου μακρὰν 
 ἔργοις δέ μου δίκαια ἐρῶ 
 ἐπ’ ἀληθείας καὶ οὐκ ἄδικα ῥήματα·

ἀδίκως συνίεις.

γίγνωσκε δὲ ὅτι ὁ κύριος οὐ μὴ ἀποποιήσηται τὸν ἄκακον. 
 ※δυνατὸς ἰσχύι καρδίας

※ἀσεβῆ οὐ μὴ ζωοποιήσει 
 ※καὶ κρίμα πτωχῶν δώσει.

※οὐκ ἀφελεῖ ἀπὸ δικαίου ὀφθαλμοὺς αὐτοῦ·
 ※καὶ μετὰ βασιλέων εἰς θρόνον 
 ※καὶ καθιεῖ αὐτοὺς εἰς νεῖκος, καὶ ὑψωθήσονται.

※καὶ εἰ πεπεδημένοι ἐν χειροπέδαις 
 ※συσχεθήσονται ἐν σχοινίοις πενίας,

※καὶ ἀναγγελεῖ αὐτοῖς τὰ ἔργα αὐτῶν 
 ※καὶ τὰ παραπτώματα αὐτῶν, ὅτι ἰσχύσουσιν.⸕

ἀλλὰ τοῦ δικαίου εἰσακούσεται· 
 ※καὶ εἶπεν ὅτι ἐπιστραφήσονται ἐξ ἀδικίας.

※ἐὰν ἀκούσωσιν καὶ δουλεύσωσιν, 
 ※συντελέσουσιν τὰς ἡμέρας αὐτῶν ἐν ἀγαθοῖς 
 ※καὶ τὰ ἔτη αὐτῶν ἐν εὐπρεπείαις.⸕

ἀσεβεῖς δὲ οὐ διασῴζει παρὰ τὸ μὴ βούλεσθαι εἰδέναι αὐτοὺς
 
 τὸν κύριον 
 καὶ διότι νουθετούμενοι ἀνήκοοι ἦσαν.

※καὶ ὑποκριταὶ καρδίᾳ τάξουσιν θυμόν· 
 ※οὐ βοήσονται, ὅτι ἔδησεν αὐτούς.⸕

ἀποθάνοι τοίνυν ἐν νεότητι ἡ ψυχὴ αὐτῶν, 
 ἡ δὲ ζωὴ αὐτῶν τιτρωσκομένη ὑπὸ ἀγγέλων, 
 ἀνθ’ ὧν ἔθλιψαν ἀσθενῆ καὶ ἀδύνατον·

κρίμα δὲ πραέων ἐκθήσει.

※καὶ προσέτι ἠπάτησέν σε ἐκ στόματος ἐχθροῦ· 
 ※ἄβυσσος, κατάχυσις ὑποκάτω αὐτῆς· 
 ※καὶ κατέβη τράπεζά σου πλήρης πιότητος.⸕

οὐχ ὑστερήσει δὲ ἀπὸ δικαίων κρίμα,

θυμὸς δὲ ἐπ’ ἀσεβεῖς ἔσται 
 δι’ ἀσέβειαν δώρων, ὧν ἐδέχοντο ἐπ’ ἀδικίαις.

μή σε ἐκκλινάτω ἑκὼν ὁ νοῦς 
 δεήσεως ἐν ἀνάγκῃ ὄντων ἀδυνάτων, 
 ※καὶ πάντας τοὺς κραταιοῦντας ἰσχύν.

※μὴ ἐξελκύσῃς τὴν νύκτα 
 ※τοῦ ἀναβῆναι λαοὺς ἀντ’ αὐτῶν·⸕

ἀλλὰ φύλαξαι μὴ πράξῃς ἄτοπα·
 ※ἐπὶ τοῦτον γὰρ ἐξείλω ἀπὸ πτωχείας.

※ἰδοὺ ὁ ἰσχυρὸς κραταιώσει ἐν ἰσχύι αὐτοῦ·⸕ 
 τίς γάρ ἐστιν κατ’ αὐτὸν δυνάστης;

τίς δέ ἐστιν ὁ ἐτάζων αὐτοῦ τὰ ἔργα; 
 ἢ τίς ὁ εἴπας Ἔπραξεν ἄδικα;

μνήσθητι ὅτι μεγάλα ἐστὶν αὐτοῦ τὰ ἔργα, 
 ※ὧν ἦρξαν ἄνδρες·

※πᾶς ἄνθρωπος εἶδεν ἐν ἑαυτῷ,⸕ 
 ὅσοι τιτρωσκόμενοί εἰσιν βροτοί.

※ἰδοὺ ὁ ἰσχυρὸς πολύς, καὶ οὐ γνωσόμεθα· 
 ※ἀριθμὸς ἐτῶν αὐτοῦ καὶ ἀπέραντος.⸕

ἀριθμηταὶ δὲ αὐτῷ σταγόνες ὑετοῦ, 
 ※καὶ ἐπιχυθήσονται ὑετῷ εἰς νεφέλην·

※ῥυήσονται παλαιώματα,⸕ 
 ἐσκίασεν δὲ νέφη ἐπὶ ἀμυθήτων βροτῶν.

ὥραν ἔθετο κτήνεσιν, 
 οἴδασιν δὲ κοίτης τάξιν.

ἐπὶ τούτοις πᾶσιν οὐκ ἐξίσταταί σου ἡ διάνοια 
 οὐδὲ διαλλάσσεταί σου ἡ καρδία ἀπὸ σώματος;

※καὶ ἐὰν συνῇ ἀπεκτάσεις νεφέλης, 
 ※ἰσότητα σκηνῆς αὐτοῦ,

※ἰδοὺ ἐκτείνει ἐπ’ αὐτὸν ηδω 
 ※καὶ ῥιζώματα τῆς θαλάσσης ἐκάλυψεν.

※ἐν γὰρ αὐτοῖς κρινεῖ λαούς, 
 ※δώσει τροφὴν τῷ ἰσχύοντι.

※ἐπὶ χειρῶν ἐκάλυψεν φῶς 
 ※καὶ ἐνετείλατο περὶ αὐτῆς ἐν ἀπαντῶντι·

※ἀναγγελεῖ περὶ αὐτοῦ φίλον αὐτοῦ· 
 ※κτῆσις καὶ περὶ ἀδικίας.

※καὶ ταύτης ἐταράχθη ἡ καρδία μου 
 ※καὶ ἀπερρύη ἐκ τοῦ τόπου αὐτῆς.

※ἄκουε ἀκοὴν ἐν ὀργῇ θυμοῦ κυρίου, 
 ※καὶ μελέτη ἐκ στόματος αὐτοῦ ἐξελεύσεται.

※ὑποκάτω παντὸς τοῦ οὐρανοῦ ἀρχὴ αὐτοῦ, 
 ※καὶ τὸ φῶς αὐτοῦ ἐπὶ πτερύγων τῆς γῆς.

※ὀπίσω αὐτοῦ βοήσεται φωνή, 
 ※βροντήσει ἐν φωνῇ ὕβρεως αὐτοῦ, 
 ※καὶ οὐκ ἀνταλλάξει αὐτούς, ὅτι ἀκούσει φωνὴν αὐτοῦ.

※βροντήσει ὁ ἰσχυρὸς ἐν φωνῇ αὐτοῦ θαυμάσια·⸕ 
 ἐποίησεν γὰρ μεγάλα, ἃ οὐκ ᾔδειμεν, 
 συντάσσων χιόνι Γίνου ἐπὶ τῆς γῆς·

※καὶ χειμὼν ὑετός, καὶ χειμὼν ὑετῶν δυναστείας αὐτοῦ.

※ἐν χειρὶ παντὸς ἀνθρώπου κατασφραγίζει,⸕ 
 ἵνα γνῷ πᾶς ἄνθρωπος τὴν ἑαυτοῦ ἀσθένειαν.

εἰσῆλθεν δὲ θηρία ὑπὸ σκέπην, 
 ἡσύχασαν δὲ ἐπὶ κοίτης.

ἐκ ταμιείων ἐπέρχονται δῖναι, 
 ἀπὸ δὲ ἀκρωτηρίων ψῦχος.

※καὶ ἀπὸ πνοῆς ἰσχυροῦ δώσει πάγος,⸕ 
 οἰακίζει δὲ τὸ ὕδωρ ὡς ἐὰν βούληται·

※καὶ ἐκλεκτὸν καταπλάσσει νεφέλη, 
 ※διασκορπιεῖ νέφος φῶς αὐτοῦ.

※καὶ αὐτὸς κυκλώματα διαστρέψει 
 ※ἐν θεεβουλαθω εἰς ἔργα αὐτῶν· 
 ※πάντα, ὅσα ἂν ἐντείληται αὐτοῖς,⸕ 
 ταῦτα συντέτακται παρ’ αὐτοῦ ἐπὶ τῆς γῆς,

※ἐὰν εἰς παιδείαν, ἐὰν εἰς τὴν γῆν αὐτοῦ, 
 ※ἐὰν εἰς ἔλεος εὑρήσει αὐτόν.⸕

ἐνωτίζου ταῦτα, Ιωβ· 
 στῆθι νουθετοῦ δύναμιν κυρίου.

οἴδαμεν ὅτι ὁ θεὸς ἔθετο ἔργα αὐτοῦ 
 φῶς ποιήσας ἐκ σκότους.

ἐπίσταται δὲ διάκρισιν νεφῶν, 
 ἐξαίσια δὲ πτώματα πονηρῶν.

σοῦ δὲ ἡ στολὴ θερμή· 
 ἡσυχάζεται δὲ ἐπὶ τῆς γῆς.

※στερεώσεις μετ’ αὐτοῦ εἰς παλαιώματα, 
 ※ἰσχυραὶ ὡς ὅρασις ἐπιχύσεως.⸕

διὰ τί; δίδαξόν με τί ἐροῦμεν αὐτῷ· 
 καὶ παυσώμεθα πολλὰ λέγοντες.

μὴ βίβλος ἢ γραμματεύς μοι παρέστηκεν, 
 ἵνα ἄνθρωπον ἑστηκὼς κατασιωπήσω;

πᾶσιν δ’ οὐχ ὁρατὸν τὸ φῶς, 
 ※τηλαυγές ἐστιν ἐν τοῖς παλαιώμασιν,⸕ 
 ὥσπερ τὸ παρ’ αὐτοῦ ἐπὶ νεφῶν.

ἀπὸ βορρᾶ νέφη χρυσαυγοῦντα· 
 ἐπὶ τούτοις μεγάλη ἡ δόξα καὶ τιμὴ παντοκράτορος.

καὶ οὐχ εὑρίσκομεν ἄλλον ὅμοιον τῇ ἰσχύι αὐτοῦ· 
 ὁ τὰ δίκαια κρίνων, οὐκ οἴει ἐπακούειν αὐτόν;

διὸ φοβηθήσονται αὐτὸν οἱ ἄνθρωποι, 
 φοβηθήσονται δὲ αὐτὸν καὶ οἱ σοφοὶ καρδίᾳ.

Μετὰ δὲ τὸ παύσασθαι Ελιουν τῆς λέξεως εἶπεν ὁ κύριος
 
 τῷ Ιωβ διὰ λαίλαπος καὶ νεφῶν

Τίς οὗτος ὁ κρύπτων με βουλήν, 
 συνέχων δὲ ῥήματα ἐν καρδίᾳ, ἐμὲ δὲ οἴεται κρύπτειν;

ζῶσαι ὥσπερ ἀνὴρ τὴν ὀσφύν σου, 
 ἐρωτήσω δέ σε, σὺ δέ μοι ἀποκρίθητι.

ποῦ ἦς ἐν τῷ θεμελιοῦν με τὴν γῆν; 
 ἀπάγγειλον δέ μοι, εἰ ἐπίστῃ σύνεσιν.

τίς ἔθετο τὰ μέτρα αὐτῆς, εἰ οἶδας; 
 ἢ τίς ὁ ἐπαγαγὼν σπαρτίον ἐπ’ αὐτῆς;

ἐπὶ τίνος οἱ κρίκοι αὐτῆς πεπήγασιν; 
 τίς δέ ἐστιν ὁ βαλὼν λίθον γωνιαῖον ἐπ’ αὐτῆς;

ὅτε ἐγενήθησαν ἄστρα,
 ᾔνεσάν με φωνῇ μεγάλῃ πάντες ἄγγελοί μου.

ἔφραξα δὲ θάλασσαν πύλαις, 
 ὅτε ἐμαίμασσεν ἐκ κοιλίας μητρὸς αὐτῆς ἐκπορευομένη·

ἐθέμην δὲ αὐτῇ νέφος ἀμφίασιν, 
 ὁμίχλῃ δὲ αὐτὴν ἐσπαργάνωσα·

ἐθέμην δὲ αὐτῇ ὅρια 
 περιθεὶς κλεῖθρα καὶ πύλας·

εἶπα δὲ αὐτῇ Μέχρι τούτου ἐλεύσῃ καὶ οὐχ ὑπερβήσῃ, 
 ἀλλ’ ἐν σεαυτῇ συντριβήσεταί σου τὰ κύματα.

ἦ ἐπὶ σοῦ συντέταχα φέγγος πρωινόν, 
 ἑωσφόρος δὲ εἶδεν τὴν ἑαυτοῦ τάξιν

ἐπιλαβέσθαι πτερύγων γῆς, 
 ἐκτινάξαι ἀσεβεῖς ἐξ αὐτῆς;

ἦ σὺ λαβὼν γῆν πηλὸν ἔπλασας ζῷον 
 καὶ λαλητὸν αὐτὸν ἔθου ἐπὶ γῆς;

ἀφεῖλας δὲ ἀπὸ ἀσεβῶν τὸ φῶς, 
 βραχίονα δὲ ὑπερηφάνων συνέτριψας;

ἦλθες δὲ ἐπὶ πηγὴν θαλάσσης, 
 ἐν δὲ ἴχνεσιν ἀβύσσου περιεπάτησας;

ἀνοίγονται δέ σοι φόβῳ πύλαι θανάτου, 
 πυλωροὶ δὲ ᾅδου ἰδόντες σε ἔπτηξαν;

νενουθέτησαι δὲ τὸ εὖρος τῆς ὑπ’ οὐρανόν; 
 ἀνάγγειλον δή μοι πόση τίς ἐστιν.

ποίᾳ δὲ γῇ αὐλίζεται τὸ φῶς, 
 σκότους δὲ ποῖος ὁ τόπος;

εἰ ἀγάγοις με εἰς ὅρια αὐτῶν; 
 εἰ δὲ καὶ ἐπίστασαι τρίβους αὐτῶν;

οἶδα ἄρα ὅτι τότε γεγέννησαι, 
 ἀριθμὸς δὲ ἐτῶν σου πολύς.

ἦλθες δὲ ἐπὶ θησαυροὺς χιόνος, 
 θησαυροὺς δὲ χαλάζης ἑόρακας.

ἀπόκειται δέ σοι εἰς ὥραν ἐχθρῶν, 
 εἰς ἡμέραν πολέμου καὶ μάχης.

πόθεν δὲ ἐκπορεύεται πάχνη 
 ἢ διασκεδάννυται νότος εἰς τὴν ὑπ’ οὐρανόν;

τίς δὲ ἡτοίμασεν ὑετῷ λάβρῳ ῥύσιν, 
 ὁδὸν δὲ κυδοιμῶν

※τοῦ ὑετίσαι ἐπὶ γῆν, οὗ οὐκ ἀνήρ, 
 ※ἔρημον, οὗ οὐχ ὑπάρχει ἄνθρωπος ἐν αὐτῇ,

※τοῦ χορτάσαι ἄβατον καὶ ἀοίκητον 
 ※καὶ τοῦ ἐκβλαστῆσαι ἔξοδον χλόης;⸕

τίς ἐστιν ὑετοῦ πατήρ; 
 τίς δέ ἐστιν ὁ τετοκὼς βώλους δρόσου;

ἐκ γαστρὸς δὲ τίνος ἐκπορεύεται ὁ κρύσταλλος; 
 πάχνην δὲ ἐν οὐρανῷ τίς τέτοκεν, 
 ἣ καταβαίνει ὥσπερ ὕδωρ ῥέον;

πρόσωπον δὲ ἀβύσσου τίς ἔπηξεν;

συνῆκας δὲ δεσμὸν Πλειάδος 
 καὶ φραγμὸν Ὠρίωνος ἤνοιξας;

※ἦ διανοίξεις μαζουρωθ ἐν καιρῷ αὐτοῦ 
 ※καὶ Ἕσπερον ἐπὶ κόμης αὐτοῦ ἄξεις αὐτά;⸕

ἐπίστασαι δὲ τροπὰς οὐρανοῦ 
 ἢ τὰ ὑπ’ οὐρανὸν ὁμοθυμαδὸν γινόμενα;

καλέσεις δὲ νέφος φωνῇ, 
 καὶ τρόμῳ ὕδατος λάβρῳ ὑπακούσεταί σου;

ἀποστελεῖς δὲ κεραυνοὺς καὶ πορεύσονται; 
 ἐροῦσιν δέ σοι Τί ἐστιν;

τίς δὲ ἔδωκεν γυναιξὶν ὑφάσματος σοφίαν 
 ἢ ποικιλτικὴν ἐπιστήμην;

τίς δὲ ὁ ἀριθμῶν νέφη σοφίᾳ, 
 οὐρανὸν δὲ εἰς γῆν ἔκλινεν;

κέχυται δὲ ὥσπερ γῆ κονία, 
 κεκόλληκα δὲ αὐτὸν ὥσπερ λίθῳ κύβον.

θηρεύσεις δὲ λέουσιν βοράν, 
 ψυχὰς δὲ δρακόντων ἐμπλήσεις;

δεδοίκασιν γὰρ ἐν κοίταις αὐτῶν, 
 κάθηνται δὲ ἐν ὕλαις ἐνεδρεύοντες.

τίς δὲ ἡτοίμασεν κόρακι βοράν; 
 νεοσσοὶ γὰρ αὐτοῦ πρὸς κύριον κεκράγασιν 
 πλανώμενοι τὰ σῖτα ζητοῦντες.

※εἰ ἔγνως καιρὸν τοκετοῦ τραγελάφων πέτρας,⸕ 
 ἐφύλαξας δὲ ὠδῖνας ἐλάφων;

ἠρίθμησας δὲ αὐτῶν μῆνας πλήρεις τοκετοῦ, 
 ὠδῖνας δὲ αὐτῶν ἔλυσας;

ἐξέθρεψας δὲ αὐτῶν τὰ παιδία ἔξω φόβου; 
 ※ὠδῖνας αὐτῶν ἐξαποστελεῖς;

※ἀπορρήξουσιν τὰ τέκνα αὐτῶν, πληθυνθήσονται ἐν γενήματι, 
 ※ἐξελεύσονται καὶ οὐ μὴ ἀνακάμψουσιν αὐτοῖς.⸕

τίς δέ ἐστιν ὁ ἀφεὶς ὄνον ἄγριον ἐλεύθερον, 
 δεσμοὺς δὲ αὐτοῦ τίς ἔλυσεν;

ἐθέμην δὲ τὴν δίαιταν αὐτοῦ ἔρημον 
 ※καὶ τὰ σκηνώματα αὐτοῦ ἁλμυρίδα·⸕

καταγελῶν πολυοχλίας πόλεως, 
 μέμψιν δὲ φορολόγου οὐκ ἀκούων

※κατασκέψεται ὄρη νομὴν αὐτοῦ 
 ※καὶ ὀπίσω παντὸς χλωροῦ ζητεῖ.⸕

βουλήσεται δέ σοι μονόκερως δουλεῦσαι 
 ἢ κοιμηθῆναι ἐπὶ φάτνης σου;

δήσεις δὲ ἐν ἱμᾶσι ζυγὸν αὐτοῦ, 
 ἢ ἑλκύσει σου αὔλακας ἐν πεδίῳ;

πέποιθας δὲ ἐπ’ αὐτῷ, ὅτι πολλὴ ἡ ἰσχὺς αὐτοῦ, 
 ἐπαφήσεις δὲ αὐτῷ τὰ ἔργα σου;

πιστεύσεις δὲ ὅτι ἀποδώσει σοι τὸν σπόρον, 
 εἰσοίσει δέ σου τὸν ἅλωνα;

※πτέρυξ τερπομένων νεελασα, 
 ※ἐὰν συλλάβῃ ασιδα καὶ νεσσα·

※ὅτι ἀφήσει εἰς γῆν τὰ ᾠὰ αὐτῆς 
 ※καὶ ἐπὶ χοῦν θάλψει

※καὶ ἐπελάθετο ὅτι ποὺς σκορπιεῖ 
 ※καὶ θηρία ἀγροῦ καταπατήσει·

※ἀπεσκλήρυνεν τὰ τέκνα αὐτῆς ὥστε μὴ ἑαυτῇ, 
 ※εἰς κενὸν ἐκοπίασεν ἄνευ φόβου·

※ὅτι κατεσιώπησεν αὐτῇ ὁ θεὸς σοφίαν 
 ※καὶ οὐκ ἐμέρισεν αὐτῇ ἐν τῇ συνέσει.

※κατὰ καιρὸν ἐν ὕψει ὑψώσει, 
 ※καταγελάσεται ἵππου καὶ τοῦ ἐπιβάτου αὐτοῦ.⸕

ἦ σὺ περιέθηκας ἵππῳ δύναμιν, 
 ἐνέδυσας δὲ τραχήλῳ αὐτοῦ φόβον;

περιέθηκας δὲ αὐτῷ πανοπλίαν, 
 δόξαν δὲ στηθέων αὐτοῦ τόλμῃ;

ἀνορύσσων ἐν πεδίῳ γαυριᾷ, 
 ἐκπορεύεται δὲ εἰς πεδίον ἐν ἰσχύι·

συναντῶν βέλει καταγελᾷ 
 καὶ οὐ μὴ ἀποστραφῇ ἀπὸ σιδήρου·

ἐπ’ αὐτῷ γαυριᾷ τόξον καὶ μάχαιρα,

καὶ ὀργῇ ἀφανιεῖ τὴν γῆν 
 καὶ οὐ μὴ πιστεύσῃ, ἕως ἂν σημάνῃ σάλπιγξ·

σάλπιγγος δὲ σημαινούσης λέγει Εὖγε, 
 πόρρωθεν δὲ ὀσφραίνεται πολέμου σὺν ἅλματι καὶ κραυγῇ.

ἐκ δὲ τῆς σῆς ἐπιστήμης ἕστηκεν ἱέραξ 
 ἀναπετάσας τὰς πτέρυγας ἀκίνητος καθορῶν τὰ πρὸς νότον;

ἐπὶ δὲ σῷ προστάγματι ὑψοῦται ἀετός, 
 γὺψ δὲ ἐπὶ νοσσιᾶς αὐτοῦ καθεσθεὶς αὐλίζεται 
 ※ἐπ’ ἐξοχῇ πέτρας καὶ ἀποκρύφῳ;

⸕

ἐκεῖσε ὢν ζητεῖ τὰ σῖτα, 
 ※πόρρωθεν οἱ ὀφθαλμοὶ αὐτοῦ σκοπεύουσιν·⸕

νεοσσοὶ δὲ αὐτοῦ φύρονται ἐν αἵματι, 
 οὗ δ’ ἂν ὦσι τεθνεῶτες, παραχρῆμα εὑρίσκονται.

※Καὶ ἀπεκρίθη κύριος ὁ θεὸς τῷ Ιωβ καὶ εἶπεν

※Μὴ κρίσιν μετὰ ἱκανοῦ ἐκκλινεῖ, 
 ※ἐλέγχων θεὸν ἀποκριθήσεται αὐτήν;⸕

Ὑπολαβὼν δὲ Ιωβ λέγει τῷ κυρίῳ

Τί ἔτι ἐγὼ κρίνομαι νουθετούμενος καὶ ἐλέγχων κύριον 
 ἀκούων τοιαῦτα οὐθὲν ὤν;
 ἐγὼ δὲ τίνα ἀπόκρισιν δῶ πρὸς ταῦτα; 
 χεῖρα θήσω ἐπὶ στόματί μου·

ἅπαξ λελάληκα, ἐπὶ δὲ τῷ δευτέρῳ οὐ προσθήσω.

Ἔτι δὲ ὑπολαβὼν ὁ κύριος εἶπεν τῷ Ιωβ ἐκ τοῦ νέφους

Μή, ἀλλὰ ζῶσαι ὥσπερ ἀνὴρ τὴν ὀσφύν σου, 
 ἐρωτήσω δέ σε, σὺ δέ μοι ἀποκρίθητι·

μὴ ἀποποιοῦ μου τὸ κρίμα. 
 οἴει δέ με ἄλλως σοι κεχρηματικέναι ἢ ἵνα ἀναφανῇς δίκαιος;

ἦ βραχίων σοί ἐστιν κατὰ τοῦ κυρίου, 
 ἢ φωνῇ κατ’ αὐτὸν βροντᾷς;

ἀνάλαβε δὴ ὕψος καὶ δύναμιν, 
 δόξαν δὲ καὶ τιμὴν ἀμφίεσαι·

ἀπόστειλον δὲ ἀγγέλους ὀργῇ, 
 πᾶν δὲ ὑβριστὴν ταπείνωσον,

ὑπερήφανον δὲ σβέσον, 
 σῆψον δὲ ἀσεβεῖς παραχρῆμα,

κρύψον δὲ εἰς γῆν ἔξω ὁμοθυμαδόν, 
 τὰ δὲ πρόσωπα αὐτῶν ἀτιμίας ἔμπλησον·

ὁμολογήσω ἄρα ὅτι δύναται ἡ δεξιά σου σῶσαι. —

ἀλλὰ δὴ ἰδοὺ θηρία παρὰ σοί· 
 χόρτον ἴσα βουσὶν ἐσθίει.

ἰδοὺ δὴ ἰσχὺς αὐτοῦ ἐπ’ ὀσφύι, 
 ἡ δὲ δύναμις ἐπ’ ὀμφαλοῦ γαστρός·

ἔστησεν οὐρὰν ὡς κυπάρισσον, 
 τὰ δὲ νεῦρα αὐτοῦ συμπέπλεκται·

αἱ πλευραὶ αὐτοῦ πλευραὶ χάλκειαι, 
 ἡ δὲ ῥάχις αὐτοῦ σίδηρος χυτός.

τοῦτ’ ἔστιν ἀρχὴ πλάσματος κυρίου,
 πεποιημένον ἐγκαταπαίζεσθαι ὑπὸ τῶν ἀγγέλων αὐτοῦ.

ἐπελθὼν δὲ ἐπ’ ὄρος ἀκρότομον 
 ἐποίησεν χαρμονὴν τετράποσιν ἐν τῷ ταρτάρῳ·

ὑπὸ παντοδαπὰ δένδρα κοιμᾶται 
 παρὰ πάπυρον καὶ κάλαμον καὶ βούτομον·

σκιάζονται δὲ ἐν αὐτῷ δένδρα μεγάλα 
 σὺν ῥαδάμνοις καὶ κλῶνες ἄγνου.

ἐὰν γένηται πλήμμυρα, οὐ μὴ αἰσθηθῇ, 
 ※πέποιθεν ὅτι προσκρούσει ὁ Ιορδάνης εἰς τὸ στόμα αὐτοῦ.

※ἐν τῷ ὀφθαλμῷ αὐτοῦ δέξεται αὐτόν, 
 ※ἐνσκολιευόμενος τρήσει ῥῖνα;⸕ —

ἄξεις δὲ δράκοντα ἐν ἀγκίστρῳ, 
 περιθήσεις δὲ φορβεὰν περὶ ῥῖνα αὐτοῦ;

※εἰ δήσεις κρίκον ἐν τῷ μυκτῆρι αὐτοῦ,⸕ 
 ψελίῳ δὲ τρυπήσεις τὸ χεῖλος αὐτοῦ;

λαλήσει δέ σοι δεήσει, 
 ἱκετηρίᾳ μαλακῶς;

θήσεται δὲ διαθήκην μετὰ σοῦ, 
 λήμψῃ δὲ αὐτὸν δοῦλον αἰώνιον;

παίξῃ δὲ ἐν αὐτῷ ὥσπερ ὀρνέῳ 
 ἢ δήσεις αὐτὸν ὥσπερ στρουθίον παιδίῳ;

ἐνσιτοῦνται δὲ ἐν αὐτῷ ἔθνη, 
 μεριτεύονται δὲ αὐτὸν Φοινίκων γένη;

πᾶν δὲ πλωτὸν συνελθὸν οὐ μὴ ἐνέγκωσιν βύρσαν μίαν οὐρᾶς 
 αὐτοῦ 
 ※καὶ ἐν πλοίοις ἁλιέων κεφαλὴν αὐτοῦ.⸕

ἐπιθήσεις δὲ αὐτῷ χεῖρα 
 μνησθεὶς πόλεμον τὸν γινόμενον ἐν σώματι αὐτοῦ, 
 καὶ μηκέτι γινέσθω.

οὐχ ἑόρακας αὐτὸν 
 οὐδὲ ἐπὶ τοῖς λεγομένοις τεθαύμακας;

οὐ δέδοικας ὅτι ἡτοίμασταί μοι;
 τίς γάρ ἐστιν ὁ ἐμοὶ ἀντιστάς;

ἢ τίς ἀντιστήσεταί μοι καὶ ὑπομενεῖ, 
 εἰ πᾶσα ἡ ὑπ’ οὐρανὸν ἐμή ἐστιν;

※οὐ σιωπήσομαι δι’ αὐτόν, 
 ※καὶ λόγον δυνάμεως ἐλεήσει τὸν ἴσον αὐτοῦ.⸕

τίς ἀποκαλύψει πρόσωπον ἐνδύσεως αὐτοῦ; 
 εἰς δὲ πτύξιν θώρακος αὐτοῦ τίς ἂν εἰσέλθοι;

πύλας προσώπου αὐτοῦ τίς ἀνοίξει; 
 κύκλῳ ὀδόντων αὐτοῦ φόβος.

τὰ ἔγκατα αὐτοῦ ἀσπίδες χάλκειαι, 
 σύνδεσμος δὲ αὐτοῦ ὥσπερ σμιρίτης λίθος·

※εἷς τοῦ ἑνὸς κολλῶνται,⸕ 
 πνεῦμα δὲ οὐ μὴ διέλθῃ αὐτόν·

※ἀνὴρ τῷ ἀδελφῷ αὐτοῦ προσκολληθήσεται, 
 ※συνέχονται καὶ οὐ μὴ ἀποσπασθῶσιν.⸕

ἐν πταρμῷ αὐτοῦ ἐπιφαύσκεται φέγγος, 
 οἱ δὲ ὀφθαλμοὶ αὐτοῦ εἶδος ἑωσφόρου.

ἐκ στόματος αὐτοῦ ἐκπορεύονται λαμπάδες καιόμεναι 
 καὶ διαρριπτοῦνται ἐσχάραι πυρός·

ἐκ μυκτήρων αὐτοῦ ἐκπορεύεται καπνὸς 
 καμίνου καιομένης πυρὶ ἀνθράκων·

ἡ ψυχὴ αὐτοῦ ἄνθρακες, 
 φλὸξ δὲ ἐκ στόματος αὐτοῦ ἐκπορεύεται.

ἐν δὲ τραχήλῳ αὐτοῦ αὐλίζεται δύναμις, 
 ἔμπροσθεν αὐτοῦ τρέχει ἀπώλεια.

σάρκες δὲ σώματος αὐτοῦ κεκόλληνται· 
 ※καταχέει ἐπ’ αὐτόν, οὐ σαλευθήσεται.⸕

ἡ καρδία αὐτοῦ πέπηγεν ὡς λίθος, 
 ἕστηκεν δὲ ὥσπερ ἄκμων ἀνήλατος.

στραφέντος δὲ αὐτοῦ φόβος θηρίοις τετράποσιν 
 ἐπὶ γῆς ἁλλομένοις.

ἐὰν συναντήσωσιν αὐτῷ λόγχαι, οὐδὲν μὴ ποιήσωσιν
 ※δόρυ ἐπηρμένον καὶ θώρακα·⸕

ἥγηται μὲν γὰρ σίδηρον ἄχυρα, 
 χαλκὸν δὲ ὥσπερ ξύλον σαθρόν·

οὐ μὴ τρώσῃ αὐτὸν τόξον χάλκειον, 
 ἥγηται μὲν πετροβόλον χόρτον·

※ὡς καλάμη ἐλογίσθησαν σφῦραι,⸕ 
 καταγελᾷ δὲ σεισμοῦ πυρφόρου.

ἡ στρωμνὴ αὐτοῦ ὀβελίσκοι ὀξεῖς, 
 πᾶς δὲ χρυσὸς θαλάσσης ὑπ’ αὐτὸν ὥσπερ πηλὸς ἀμύθητος.

ἀναζεῖ τὴν ἄβυσσον ὥσπερ χαλκεῖον, 
 ἥγηται δὲ τὴν θάλασσαν ὥσπερ ἐξάλειπτρον, 
 τὸν δὲ τάρταρον τῆς ἀβύσσου ὥσπερ αἰχμάλωτον·

※ἐλογίσατο ἄβυσσον εἰς περίπατον.⸕

οὐκ ἔστιν οὐδὲν ἐπὶ τῆς γῆς ὅμοιον αὐτῷ 
 πεποιημένον ἐγκαταπαίζεσθαι ὑπὸ τῶν ἀγγέλων μου·

πᾶν ὑψηλὸν ὁρᾷ, 
 αὐτὸς δὲ βασιλεὺς πάντων τῶν ἐν τοῖς ὕδασιν.

Ὑπολαβὼν δὲ Ιωβ λέγει τῷ κυρίῳ

Οἶδα ὅτι πάντα δύνασαι, 
 ἀδυνατεῖ δέ σοι οὐθέν.

τίς γάρ ἐστιν ὁ κρύπτων σε βουλήν; 
 φειδόμενος δὲ ῥημάτων καὶ σὲ οἴεται κρύπτειν; 
 τίς δὲ ἀναγγελεῖ μοι ἃ οὐκ ᾔδειν, 
 μεγάλα καὶ θαυμαστὰ ἃ οὐκ ἠπιστάμην;

ἄκουσον δέ μου, κύριε, ἵνα κἀγὼ λαλήσω· 
 ἐρωτήσω δέ σε, σὺ δέ με δίδαξον.

ἀκοὴν μὲν ὠτὸς ἤκουόν σου τὸ πρότερον, 
 νυνὶ δὲ ὁ ὀφθαλμός μου ἑόρακέν σε·

διὸ ἐφαύλισα ἐμαυτὸν καὶ ἐτάκην, 
 ἥγημαι δὲ ἐμαυτὸν γῆν καὶ σποδόν.

Ἐγένετο δὲ μετὰ τὸ λαλῆσαι τὸν κύριον πάντα τὰ ῥήματα 
 ταῦτα τῷ Ιωβ εἶπεν ὁ κύριος Ελιφας τῷ Θαιμανίτῃ 
 Ἥμαρτες σὺ καὶ οἱ δύο φίλοι σου·
 οὐ γὰρ ἐλαλήσατε ἐνώπιόν μου ἀληθὲς οὐδὲν 
 ὥσπερ ὁ θεράπων μου Ιωβ.

νῦν δὲ λάβετε ἑπτὰ μόσχους καὶ ἑπτὰ κριοὺς 
 καὶ πορεύθητε πρὸς τὸν θεράποντά μου Ιωβ, 
 καὶ ποιήσει κάρπωσιν περὶ ὑμῶν· 
 Ιωβ δὲ ὁ θεράπων μου εὔξεται περὶ ὑμῶν, 
 ※ὅτι εἰ μὴ πρόσωπον αὐτοῦ λήμψομαι·⸕ 
 εἰ μὴ γὰρ δι’ αὐτόν, ἀπώλεσα ἂν ὑμᾶς· 
 οὐ γὰρ ἐλαλήσατε ἀληθὲς κατὰ τοῦ θεράποντός μου Ιωβ. —

ἐπορεύθη δὲ Ελιφας ὁ Θαιμανίτης καὶ Βαλδαδ ὁ Σαυχίτης
 
 καὶ Σωφαρ ὁ Μιναῖος 
 καὶ ἐποίησαν καθὼς συνέταξεν αὐτοῖς ὁ κύριος, 
 καὶ ἔλυσεν τὴν ἁμαρτίαν αὐτοῖς διὰ Ιωβ.

ὁ δὲ κύριος ηὔξησεν τὸν Ιωβ· 
 εὐξαμένου δὲ αὐτοῦ καὶ περὶ τῶν φίλων αὐτοῦ ἀφῆκεν αὐτοῖς 
 τὴν ἁμαρτίαν· 
 ἔδωκεν δὲ ὁ κύριος διπλᾶ ὅσα ἦν ἔμπροσθεν Ιωβ εἰς διπλασιασμόν.

ἤκουσαν δὲ πάντες οἱ ἀδελφοὶ αὐτοῦ καὶ αἱ ἀδελφαὶ αὐτοῦ 
 πάντα τὰ συμβεβηκότα αὐτῷ 
 καὶ ἦλθον πρὸς αὐτὸν 
 καὶ πάντες ὅσοι ᾔδεισαν αὐτὸν ἐκ πρώτου· 
 φαγόντες δὲ καὶ πιόντες παρ’ αὐτῷ παρεκάλεσαν αὐτόν, 
 καὶ ἐθαύμασαν ἐπὶ πᾶσιν, οἷς ἐπήγαγεν αὐτῷ ὁ κύριος· 
 ἔδωκεν δὲ αὐτῷ ἕκαστος ἀμνάδα μίαν καὶ τετράδραχμον χρυσοῦν 
 ἄσημον.

ὁ δὲ κύριος εὐλόγησεν τὰ ἔσχατα Ιωβ ἢ τὰ ἔμπροσθεν· 
 ἦν δὲ τὰ κτήνη αὐτοῦ πρόβατα μύρια τετρακισχίλια, 
 κάμηλοι ἑξακισχίλιαι, 
 ζεύγη βοῶν χίλια, 
 ὄνοι θήλειαι νομάδες χίλιαι.

γεννῶνται δὲ αὐτῷ υἱοὶ ἑπτὰ καὶ θυγατέρες τρεῖς·

καὶ ἐκάλεσεν τὴν μὲν πρώτην Ἡμέραν,
 τὴν δὲ δευτέραν Κασίαν, 
 τὴν δὲ τρίτην Ἀμαλθείας κέρας·

καὶ οὐχ εὑρέθησαν κατὰ τὰς θυγατέρας Ιωβ βελτίους αὐτῶν
 
 ἐν τῇ ὑπ’ οὐρανόν· 
 ἔδωκεν δὲ αὐταῖς ὁ πατὴρ κληρονομίαν ἐν τοῖς ἀδελφοῖς.

ἔζησεν δὲ Ιωβ μετὰ τὴν πληγὴν ἔτη ἑκατὸν ἑβδομήκοντα, 
 τὰ δὲ πάντα ἔζησεν ἔτη διακόσια τεσσαράκοντα ὀκτώ· 
 ※καὶ εἶδεν Ιωβ τοὺς υἱοὺς αὐτοῦ καὶ τοὺς υἱοὺς τῶν υἱῶν
 
 αὐτοῦ τετάρτην γενεάν·

※καὶ ἐτελεύτησεν Ιωβ πρεσβύτερος καὶ πλήρης ἡμερῶν.⸕

γέγραπται δὲ αὐτὸν πάλιν ἀναστήσεσθαι μεθ’ ὧν ὁ κύριος
 
 ἀνίστησιν. 
 — — —

Οὗτος ἑρμηνεύεται ἐκ τῆς Συριακῆς βίβλου 
 ἐν μὲν γῇ κατοικῶν τῇ Αυσίτιδι ἐπὶ τοῖς ὁρίοις τῆς Ιδουμαίας 
 καὶ Ἀραβίας, 
 προϋπῆρχεν δὲ αὐτῷ ὄνομα Ιωβαβ·

λαβὼν δὲ γυναῖκα Ἀράβισσαν γεννᾷ υἱόν, ᾧ ὄνομα Εννων, 
 ἦν δὲ αὐτὸς πατρὸς μὲν Ζαρε, τῶν Ησαυ υἱῶν υἱός, μητρὸς
 
 δὲ Βοσορρας, 
 ὥστε εἶναι αὐτὸν πέμπτον ἀπὸ Αβρααμ.

καὶ οὗτοι οἱ βασιλεῖς οἱ βασιλεύσαντες ἐν Εδωμ, ἧς καὶ αὐτὸς 
 ἦρξεν χώρας· 
 πρῶτος Βαλακ ὁ τοῦ Βεωρ, καὶ ὄνομα τῇ πόλει αὐτοῦ Δενναβα· 
 μετὰ δὲ Βαλακ Ιωβαβ ὁ καλούμενος Ιωβ· 
 μετὰ δὲ τοῦτον Ασομ ὁ ὑπάρχων ἡγεμὼν ἐκ τῆς Θαιμανίτιδος 
 χώρας· 
 μετὰ δὲ τοῦτον Αδαδ υἱὸς Βαραδ ὁ ἐκκόψας Μαδιαμ ἐν τῷ
 
 πεδίῳ Μωαβ, καὶ ὄνομα τῇ πόλει αὐτοῦ Γεθθαιμ.

οἱ δὲ ἐλθόντες πρὸς αὐτὸν φίλοι·
 Ελιφας τῶν Ησαυ υἱῶν Θαιμανων βασιλεύς, 
 Βαλδαδ ὁ Σαυχαίων τύραννος, 
 Σωφαρ ὁ Μιναίων βασιλεύς.