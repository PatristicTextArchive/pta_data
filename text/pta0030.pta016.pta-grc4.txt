Μετὰ τὴν ἀπόλυσιν τῆς ἁγίας κυριακῆς, προκαθίσαντος τοῦ μακαρίου Εὐσεβίου ,
 προσελθὼν Ἀλέξανδρος ὁ βασιλεὺς , λέγει αὐτῷ· Δέομαί σου, ἀγαπητὲ τοῦ θεοῦ
 Εὐσέβειε , διὰ τί φυλάττωμεν τὴν ἡμέραν τῆς ἁγίας κυριακῆς, καὶ οὐ ἐργαζώμεθα αὐτὴν
 ὡς ἐργαζόμεθα τὰς ἓξ ἡμέρας;

Ὁ δὲ μακάριος Εὐσέβιος λέγει αὐτῷ· ἄκουσον, τέκνον Ἀλέ ξανδρε , καὶ ἐρῶ σοι περὶ πάντων τῶν γινομένων τὴν ἁγίαν κυριακὴν ἀγαθά· Ἐν ταύτῃ
 τῇ ἡμέρᾳ τοῖς ἑαυτοῦ μαθηταῖς ὁ κύριος ἐπαρέδωκεν τὸ μυστήριον, καὶ λαβὼν τὸν
 ἄρτον εὐλόγησεν, καὶ κλάσας δέδωκεν τοῖς ἑαυτοῦ μαθηταῖς καὶ ἀποστόλοις, εἰπών·
 Λάβετε, φάγετε, τοῦτο ἐστὶν τὸ σῶμά μου, ὁμοίως καὶ τὸ ποτήριον συνκεράσας
 εὐλόγησεν καὶ εἶπεν· Πίετε ἐξ αὐτοῦ πάντες καὶ ποιεῖτε εἰς τὴν ἐμὴν ἀνάμνησιν. 
 Ἀνάμνησις γάρ ἐστιν τοῦ κυρίου ἡμῶν Ἰησοῦ Χριστοῦ καὶ τῶν ἁγίων αὐτοῦ μυστηρίων,
 καὶ διὰ τοῦτο οὐκ ἐργαζόμεθα τὴν ἡμέραν τῆς ἁγίας κυριακῆς· ἀρχὴ γὰρ ἀγαθωσύνης
 γέγονεν ἡ ἡμέρα αὕτη· ἀρχὴ κτίσεως κόσμου, ἀρχὴ ἀναστάσεως, ἀρχὴ ἑβδομάδος. τρεῖς
 ἀρχὰς ἀγαθὰς ἔχει ἡ ἡμέρα τῆς ἁγίας κυριακῆς, καὶ τριάδος ἀναμνήσκει ἡμῶν,
 προσκυνεῖν τριάδα τὴν ὁμοούσιον καὶ θεότητα. Ἓξ ἡμέρας ἔχει ἡ ἑβδομάς· τὰς ἓξ
 ἡμέρας ἡμῖν ὁ θεὸς εἰς τὸ ἐργάζεσθαι, τὴν δὲ κυριακὴν ἔδωκεν ἡμῖν ὁ θεὸς εἰς εὐχὴν
 καὶ ἀνάπαυσιν καὶ λύσιν πάντων κακῶν, ἵνα ἤτοι ἁμαρτίας ἁμαρτήσωμεν, ἐν τῇ ἡμέρᾳ
 τῆς ἁγίας κυριακῆς καθαρισθῶμεν ἀπὸ τῆς ἁμαρτίας.

Ἐρχομένης γὰρ τῆς ἁγίας κυριακῆς, ὄρθρισον, παράμεινον ἕως ἂν πληρωθῇ ὁ ὄρθρος,
 εἶτα πληρωθέντος τοῦ ὄρθρου, μὴ προσεγγίσῃς ἐν δικαστηρίῳ, λόγον ἀργὸν μὴ εἴποις,
 καὶ (μὴ) μολύνῃς τὴν ψυχήν σου, καὶ τοὺς ἀκούοντας βλάπτῃς, καὶ μὴ καταλαλήσῃς
 κατά τινος, καὶ μὴ ὀργίσθῃς κατὰ μικροῦ ἢ κατὰ μεγάλου. Οἱ (ἐπὶ) τῇ κακίᾳ μένουσιν
 καὶ οὐκ ἐκατηλλάγησαν εἰς πῦρ ἄσβεστον ἀπελεύσονται. Ἔδωκεν ἡμῖν ὁ θεὸς ἕξ ἡμέρας
 εἰς τὸ ἐργάζεσθαι, ἵνα ἐν αὐταῖς πωλεῖν, ἀγοράζειν, καὶ συνευφραίνεσθαι μετὰ τῆς
 γυναικός σου τῆς ἐκ νεότητός σου. Χάρισαι καὶ σὺ τῷ θεῷ σου μίαν ἡμέραν πρὸς
 σωτηρίαν τῆς ψυχῆς σου, λέγω δὴ τὴν ἁγίαν κυριακὴν.

Kαὶ μὴ ἐξέλθῃς ἐκ τῆς ἐκκλησίας σου ἐὰν μὴ ἀπόλυσις γένηται· μνήσθητι γὰρ τοῦ
 προδότου Ἰούδα , καὶ μὴ ἐξέλθῃς, ἐκείνου γὰρ ἡ ἀρχὴ τῆς ἀπωλείας ἐγένετο τοῦ μὴ
 παραμεῖναι μετὰ πάντων. Λαβὼν γὰρ τὸν ἄρτον ὁ Ἰούδας ἐν τῷ στόματι αὐτοῦ ἐξῆλθεν
 ἔξω, καὶ ἐχόρευσεν ὁ Σατανᾶς, καὶ ἐσπούδασεν εἰς τὴν προδοσίαν τοῦ σωτῆρος. Ἐὰν
 οὖν πρὸ τῆς ἀπολύσεως τῆς ἁγίας ἐκκλησίας ἐξέλθῃς, παρεκτὸς ἀνάγκης, μετὰ Ἰούδαν 
 ἐλογίσθης. Καὶ βλέπε, ἀδελφέ· μὴ δι’
 
 ὀλίγην ὥραν μέλλῃς ἀπολέσαι τὴν ψυχήν σου, καὶ αἰωνίως κολάζεσθαι, οὐ μάχαιρα, οὐ
 κίνδυνος, οὐδὲ ἕτερον κολαστήριον ἐστὶν τὸ δοκοῦντα ἡμᾶς ἐκ τῆς ἁγίας ἐκκλησίας,
 ἀλλὰ στῆθι οὖν μετὰ φόβου, καὶ ἀκροᾶσαι, αἵπερ λέγουσιν οἱ ἱερεῖς καὶ οἱ λευῖται
 ἐκ τῶν θείων γραφῶν, καὶ γράψαι αὐτὰ εἰς τὰ βάθη τῆς καρδίας σου, ἵνα παραλάβῃς
 αὐτὰ εἰς νουθέτησιν τοῦ θεοῦ σου.

Καὶ μὴ κλαπῇς ποτὲ ἐν τῇ ἐκκλησίᾳ καὶ συνζεύξῃς μετά τινα, ἐπεὶ μισθὸν οὐκ ἔχεις,
 ἀλλὰ στήθι οὖν μετὰ φόβου, καὶ ἴδε τὸν δεσπότην Χριστὸν διαμελιζόμενον, καὶ μὴ
 διαιρούμενον, καὶ μεταδιδόμενον εἰς σωτηρίαν πάντων, καὶ εἰ μὲν ἔχεις καθαρὸν τὸ
 ἀγγεῖον τῆς ψυχῆς σου, πρόσελθε καὶ κοινώνησον, εἰ δὲ καὶ κατανοεῖ ὁ λογισμός σου,
 ὅτι ἔχεις κακίαν μετά τινος, ἄφες τὰ δῶρα ἐν τῇ ἁγίᾳ τραπέζῃ, καὶ ἄπελθε καὶ
 διαλλάγηθι τῷ ἀδελφῷ σου, καὶ τότε στρέφου καὶ κοινώνησον.

Εἰ δὲ πάλιν κατανοεῖς ὅτι συνεγίνου μετὰ γυναικὸς τῇ νυκτὶ ἐκείνῃ, μὴ προσέλθῃς
 τοῦ καταλαβεῖν. Καιρὸς γάρ ἐστιν τὸ πάντοτε. Ὁ γὰρ ἐσθίων καὶ πίνων τὸ σῶμα καὶ τὸ
 αἷμα τοὺ κυρίου, κρίμα αὐτῷ ἐσθίει καὶ πίνει. Ἄνθρωπος δὲ Χριστιανὸς μένων
 ἀκοινώνητος χωρὶς ἀνάγκης παρεσυνεβλήθη τοῖς κτήνεσιν τοῖς ἀνοήτοις καὶ ὡμοιώθη
 αὐτοῖς. Τὸ αὐτὸ καὶ ἡ γυνὴ χωρὶς ἁμαρτίας καὶ σωματικῆς ἀσθενείας ἐὰν χωρίσῃ αὐτὴν
 ἐκ τῆς ἁγίας ἐκκλησίας χωρὶς ἀνάγκης, καλὸν εἶναι αὐτὴν εἰ οὐκ ἐγεννήθη, οὐαὶ δὲ
 καὶ τῷ συνόντι μετ’ αὐτῆς, ἤγουν τοῦ ἀνδρὸς αὐτῆς.

Ἄπελθε ἐν ἄλλῃ ἡμέρᾳ καὶ οὐκ εὑρήσεις τινὰ ἐν τῇ μέσῃ, καὶ ἄπελθε ἐν ἡμέρᾳ
 κυριακῆς καὶ εὑρήσεις οἱ μὲν κιθαρίζοντας, ἄλλους ὀρχουμένους, ἄλλους παλαίοντας,
 ἄλλους κλέπτοντας, ἄλλους δικαζομένους, ἄλλους σύροντας ἀλλήλους, ἄλλους
 μεθύοντας, ἄλλους διανεύοντας ἐπὶ τὸ κακόν. Καὶ οὐαὶ αὐτοῖς ὄντως, καὶ τίς τολμᾷ
 λέγειν τὰ ἀγαθὰ τῆς ἁγίας κυριακῆς, οὐαὶ τῷ κλέπτῃ, οὐαὶ τῷ πόρνῳ, οὐαὶ τῷ
 καταλαλοῦντι ἐν τῇ ἡμέρᾳ τῆς ἁγίας κυριακῆς. Καλεῖ εἰς τὴν ἐκκλησίαν ὁ κήρυξ, λέγω
 δὴ τὸ ξύλον, καὶ πάντες ὀκνοῦσιν, γέγονεν φωνὴ κιθάρας, καὶ πάντες ὡς ἀπὸ πτερύγων
 φθάνουσιν.

Ἄκουε, ἄνθρωπε, τί θεωροῦσιν οἱ ἐρχόμενοι εἰς τὴν ἐκκλησίαν, τὸν δεσπότην Χριστὸν 
 κελαδοῦντα, τοῦ ἀποστόλου Παύλου τὴν καλὴν διδασκαλίαν, τὰς τῶν πάντων καρδίας
 ὁμιλοῦντα, βοᾷ
 
 ἀκαταπαύστως τὸ ἀλληλούια τὰ Χερουβίμ , τὰ Σεραφίμ , τὰ ᾄσματα τῶν ᾀσμάτων, τὴν
 παραίνεσιν τῶν ὁσιωτάτων ἐπισκόπων τε καὶ πρεσβυτέρων, ὅλα αἰώνια, ὅλα πνευματικὰ
 καὶ ὠφέλιμα. ὁ ἐρχόμενος εἰς τὴν ἐκκλησίαν ταῦτα θεωρεῖ, καὶ ὁ ἐρχόμενος ἐν
 θεάτροις, θεωρεῖ ὅλα διαβολικά· θεωρεῖ γὰρ τὸν γελοιασμόν, τὰς τραγῳδίας, τὸν
 κιθαρισμόν, τοὺς χοροὺς, τὰ τύμπανα, τὰς οἰνοποσίας, τὰς γαστριμαργίας, ἐκεῖνα γὰρ
 τοῦ διαβόλου εἰσὶν τὰ τεχνάσματα καὶ τῶν ἐθνῶν παίγνια· γυνὴ γὰρ ὀρχησαμένη οὐδὲν
 ποιεῖ ἄλλο εἰ μὴ αὐτοπροαιρέτως δαιμονίζεται, ὀρχησαμένη γὰρ Ἡροδιὰς τὴν κεφαλὴν
 Ἰωάννου τοῦ βαπτιστοῦ ἀπέτεμεν. Ὢ πονηρὸν ὄρχησμα γυναικός, ὢ πονηρὸν τόλμημα
 γυναικός, ὢ πονηρὰ γυνὴ ὅπου ἀνεῖλεν τὸν τοιοῦτον ἄνδρα. Καὶ βλέπε, ἄνθρωπε, ὅτι ὁ
 δεσπότης ἡμῶν Χριστὸς καὶ φιλάνθρωπος καὶ ἐλεήμων, πῶς ἐμαστιγώθη καὶ ὡς ἁμαρτίαν
 οὐκ ἐποίησεν, οὐδὲ εὑρέθη ἀδικία ἐν αὐτῷ, σὺ δέ, ἄνθρωπε, ὢν ἁμαρτίαις
 δεδουλωμένε, οὐ βαστάζεις τὸν πλησίον σου.

Τρία γὰρ ἀπαιτεῖ ὁ θεὸς παρὰ παντὸς
 Χριστιανοῦ · πίστιν ὀρθήν, ἀλήθειαν ἀπὸ γλώσσης καὶ ἁγνείαν ἀπὸ τοῦ σώματος. Καὶ τὰ
 ἄλλα ὁμοίως φύλαττε, πρῶτον μὲν μὴ λαλήσῃς, ἄλλ’ ὅτε ἀκούσῃς τινὸς καταλαλοῦντος,
 φύγε ἀναχώρησον ἵνα μὴ καὶ σὺ ὅμοιος γένῃ τοῦ καταλαλοῦντος, καὶ ἀπέλθῃς εἰς
 κόλασιν αἰώνιον, εἰς δράκοντας πυρίνους τρώγοντας τὴν γλῶσσαν.

Εἶπεν γὰρ ὁ θεὸς διὰ τοῦ προφήτου ὅτι τῶν διανευόντων οἱ ὀφθαλμοὶ ὑπὸ ἀνελεημόνων
 ἀγγέλων ἐξορύσσονται. Τότε οἱ γελῶντες πικρῶς κλαύσουσιν, τότε οἱ φλυαροῦντες
 ἐλεεινὰ στενάξουσιν, καταδικαζόμενοι εἰς τὸν πύρινον ποταμόν, εἰς τὸν
 δυνὸν ᾍδην, εἰς τὸν σκώληκα τὸν ἀκοίμητον, εἰς τὸν πικρὸν κλαυθμόν, εἰς τὸν
 βρυγμὸν τῶν ὀδόντων.

Τετράδην καὶ παρασκευὴν νήστευε, τὰς δὲ ἄλλας ἡμέρας ἐξουσίαν ἔχεις, κἂν θέλῃς
 νήστευε, κἂν θέλῃς μὴ νήστευε . Ὥσπερ ἐποίησεν ὁ θεὸς τὸν ἄνθρωπον κατὰ
 φύσιν τὸ ἀναπνέειν, οὕτως ἐποίησεν ἁρμόζειν καὶ τὰς γυναῖκας ἵνα πάντοτε
 νηστεύωσι.

Ἀνισταμένου σου τὸ πρωῒ τὸν τύπον τοῦ τιμίου σταυροῦ ποίει εἰς πάντα τὰ μέλη σου.
 Καὶ περιπατῶν καὶ κοιμώμενος καὶ πάντοτε λέγε· Κύριε Ἰησοῦ Χριστὲ βοήθησον ἡμῖν.
 Ἑσπέρας καὶ πρωῒ εἰς τὴν ἐκκλησίαν ἀπέρχου καὶ ἐξομολογοῦ τῷ θεῷ τὰς ἁμαρτίας σου
 ἅσπερ ἔπραξας καὶ βλέπε, ἄνθρωπε, μὴ ὀμόσῃς μήτε ἐν τῷ οὐρανῷ μήτε ἐν τῇ γῇ, ὁ γὰρ
 οὐρανὸς θρόνος τοῦ δεσπότου ἐστίν, ἡ δὲ γῆ ὑποπόδιον τῶν ποδῶν αὐτοῦ, ἀλλὰ ἐὰν βία
 σοι γένηται παρὰ τινὸς τοῦ ὀμόσαι, εἶπε αὐτῷ· Ἀλήθειαν λέγω καὶ οὐ ψεύδομαι. Μετὰ
 ἀνδρῶν καὶ γυναικῶν φλυάρων, μὴ συνκαθίσῃς ποτέ.

Καὶ βλέπε, ἄνθρωπε, μὴ ὀξυνθῇς, ὅτι ὁ διάβολος ἐπιφέρει τὴν ὀξυχολίαν, ἵνα
 ὀξυνθῇς καὶ ἀπολέσῃς τὴν ψυχήν σου, τὴν δὲ πραΰτητα ὁ θεὸς διδοίη, ἵνα διὰ τῆς
 πραΰτητος καὶ τῆς ἐλεημοσύνης σωθῇς. Καὶ βλέπε, ἄνθρωπε, τὸν καλλωπισμὸν τῶν
 ἱματίων μὴ ἀγαπήσῃς, μηδὲ τὴν βλακείαν ποθῇς, ἀλλὰ μᾶλλον ταπεινὰ φόρει καὶ εὐτελῆ
 διὰ τὸν θεόν, ἵνα ἐκεῖθεν ἐνδύσῃ σε ὁ θεὸς ἡμῶν στολὴν δόξης, ἔνδυμα ἀφθαρσίας,
 στέφανον κάλλους, διάδημα βασιλείας, ἵνα τότε ἔχῃ ἡ ψυχή σου παῤῥησίαν πρὸς τὸν
 θεὸν λέγουσα· Κύριε ἐν τῷ κόσμῳ τούτῳ τῷ ματαίῳ πολλὰ ὑστερήθην, ἵνα τὴν βασιλείαν
 σου ἀπολαύω, δέσποτα, καὶ τότε ἐρεῖ ὁ δεσπότης ἡμῶν Χριστὸς φιλάνθρωπος καὶ
 ἐλεήμων· οὗ μὲν ὀλίγα ἐκοπίασας, πρῶτα ἡτοίμασά σοι ἐγώ, ἀλλὰ δεῦρο εἴσελθε εἰς
 τὸν νυμφῶνα τῆς δόξης μου, καὶ ἀπόλαυσον ἃ ὀφθαλμὸς οὐκ εἶδεν, καὶ οὖς οὐκ
 ἤκουσεν, καὶ ἐπὶ καρδίαν ἀνθρώπου οὐκ ἀνέβη ὅσα ἡτοίμασα τοῖς ἀγαπῶσιν τὸ ὄνομά
 μου.

Ἐν ὀγδοήκοντα γὰρ ἔτη πληροῦται ὁ χρόνος τοῦ ἀνθρώπου, εἰ καὶ τρυφῶμεν καὶ
 πλουτῶμεν πεντήκοντα ἔτη καὶ ἑκατὸν καὶ μετὰ ταῦτα τί πρόκειται; Μακάριοι οἱ
 σπουδάζοντες ἐπιτυχεῖν τῆς ἀτελευτήτου βασιλείας. Μακάριος ὁ ἄνθρωπος ἐκεῖνος ὁ
 διὰ τοῦ ἰδίου πλούτου λυτρώσηται τὴν ἑαυτοῦ ψυχὴν ἐκ τῆς κολάσεως, λυτροῦται γὰρ
 τὸν ἄνδρα ὁ ἴδιος πλοῦτος, καὶ πάλιν· Μακάριος ὁ συνιὼν ἐπὶ πτωχὸν καὶ πένητα, ἐν
 ἡμέρᾳ πονηρᾷ ῥύσηται αὐτὸν ὁ Κύριος. Ποίαν ἡμέραν πονηρὰν λέγει ὁ προφήτης;
 ἐδιηγεῖτο μὲν ἡμῖν περὶ τὴν ἡμέραν τῆς κρίσεως, τί γὰρ χειρότερον κολάσεως; ὄντως
 οὐδέν. Τί γὰρ ἀδυνατεῖ
 
 τῷ θεῷ ὄμβρους χρυσοῦ κατενεγκεῖν ἐπὶ τὴν γῆν, ἵνα πάντες πλοῦτον ἔχωμεν; παρὰ τῷ
 θεῷ πάντα δυνατά εἰσι. Ἵνα ὁ πένης ἄφεσις τῶν ἁμαρτιῶν τοῦ πλουσίου γένηται, καὶ ὁ
 πλούσιος τοῦ πένητος, ὅτι τῷ θεῷ πρέπει τιμὴ καὶ δόξα εἰς τοὺς αἰῶνας τῶν αἰώνων.
 Ἀμήν.