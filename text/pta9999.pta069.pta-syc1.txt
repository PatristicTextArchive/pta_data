ܦ݁ܰܘܠܳܘܣ ܩܰܪܝܳܐ ܘܰܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ ܁ ܒ݁ܨܶܒ݂ܝܳܢܶܗ
 ܕ݁ܰܐܠܳܗܳܐ ܂ ܘܣܳܘܣܬ݂ܶܢܺܣ ܐܰܚܳܐ ܆

ܠܥܺܕ̱݁ܬ݁ܳܐ ܕ݁ܰܐܠܳܗܳܐ ܕ݁ܰܒ݂ܩܳܘܪܺܢܬ݂ܳܘܣ ܇ ܩܪܰܝܳܐ̈ ܘܩܰܕ݁ܺܝܫܶܐ̈
 ܕ݁ܰܒ݂ܝܶܫܽܘܥ ܡܫܺܝܚܳܐ ܡܩܰܕ݁ܫܺܝܢ . ܘܰܠܟ݂ܽܠܗܽܘܢ ܐܰܝܠܶܝܢ ܕ݁ܩܳܪܶܝܢ ܫܡܶܗ ܕ݁ܡܳܪܰܢ ܝܶܫܽܘܥ
 ܡܫܺܝܚܳܐ ܒ݁ܟ݂ܽܠ ܐܰܬ݂ܰܪ ܇ ܕ݁ܺܝܠܗܽܘܢ ܘܕ݂ܺܝܠܰܢ .

ܛܰܝܒ݁ܽܘܬ݂ܳܐ ܥܰܡܟ݂ܽܘܢ ܘܰܫܠܳܡܳܐ ܂ ܡܶܢ ܐܰܠܳܗܳܐ ܐܰܒ݂ܽܘܢ ܆ ܘܡܶܢ
 ܡܳܪܰܢ ܝܶܫܽܘܥ ܡܫܺܝܚܳܐ ܀

ܡܰܘܕ݁ܶܐ ܐ̱ܢܳܐ ܠܰܐܠܳܗܝ ܒ݁ܟ݂ܽܠܙܒ݂ܰܢ ܚܠܳܦ݂ܰܝܟ݁ܽܘܢ ܇ ܥܰܠ
 ܛܰܝܒ݁ܽܘܬ݂ܳܐ ܕ݁ܰܐܠܳܗܳܐ ܕ݁ܶܐܬ݂ܝܰܗܒ݁ܰܬ݂ ܠܟ݂ܽܘܢ ܂ ܒ݁ܝܶܫܽܘܥ ܡܫܺܝܚܳܐ .

ܕ݁ܰܒ݂ܟ݂ܽܠ ܡܶܕ݁ܶܡ ܥܬ݂ܰܪܬ݁ܽܘܢ ܒ݁ܶܗ ܇ ܒ݁ܟ݂ܽܠ ܡܶܠܳܐ ܂ ܘܰܒ݂ܟ݂ܽܠ
 ܝܺܕ݂ܰܥܬ݂ܳܐ .

ܐܰܝܟ݂ ܕ݁ܣܳܗܕ݁ܽܘܬ݂ܶܗ ܕ݁ܰܡܫܺܝܚܳܐ ܐܶܫܬ݁ܰܪܪܰܬ݂ ܒ݁ܟ݂ܽܘܢ .

ܕ݁ܠܳܐ ܐܶܬ݂ܒ݁ܰܨܰܪܬ݁ܽܘܢ ܒ݁ܰܚܕ݂ܳܐ ܡܶܢ ܡܰܘܗܒ݂ܳܬ݂ܶܗ̈ ܇ ܐܶܠܳܐ
 ܡܣܰܟ݁ܶܝܢ ܐܢ̱ܬ݁ܽܘܢ ܠܓ݂ܶܠܝܳܢܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .

ܕ݁ܗܽܘ ܢܫܰܪܰܪܟ݂ܽܘܢ ܥܕ݂ܰܡܳܐ ܠܰܐ̱ܚܪܳܝܬ݁ܳܐ ܂ ܕ݁ܰܕ݂ܠܳܐ ܪܶܫܝܳܢ
 ܬ݁ܶܗܘܽܘܢ ܒ݁ܝܰܘܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .

ܡܗܰܝܡܰܢ ܗ̱ܘ ܐܰܠܳܗܳܐ ܕ݁ܒ݂ܺܐܝܕ݂ܶܗ ܐܶܬ݂ܩܪܺܝܬ݁ܽܘܢ ܠܫܰܘܬ݁ܳܦ݂ܽܘܬ݂ܳܐ
 ܕ݁ܰܒ݂ܪܶܗ ܝܶܫܽܘܥ ܡܫܺܝܚܳܐ ܡܳܪܰܢ ܀

ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܇ ܒ݁ܰܫܡܶܗ ܕ݁ܡܳܪܰܢ ܝܶܫܽܘܥ
 ܡܫܺܝܚܳܐ ܆ ܕ݁ܬ݂ܶܗܘܶܐ ܚܕ݂ܳܐ ܡܶܠܬ݂ܳܐ ܠܟ݂ܽܠܟ݂ܽܘܢ . ܘܠܳܐ ܢܶܗܘܝܳܢ̈ ܒ݁ܟ݂ܽܘܢ
 ܦ݁ܳܠܰܓ݂ܘܳܬ݂ܳܐ̈ . ܐܶܠܳܐ ܬ݁ܶܗܘܽܘܢ ܓ݁ܡܺܝܪܺܝܢ ܒ݁ܰܚܕ݂ܳܐ ܬ݁ܰܪܥܺܝܬ݂ܳܐ ܘܰܒ݂ܚܰܕ݂ ܪܶܥܝܳܢܳܐ
 .

ܫܠܰܚܘ ܠܺܝ ܓ݁ܶܝܪ ܥܠܰܝܟ݁ܽܘܢ ܐܰܚܰܝ̈ ܁ ܡܶܢ ܒ݁ܶܝܬ݂ ܟ݁ܠܳܐܶܐ̈ ܆
 ܕ݁ܚܶܪܝܳܢܶܐ̈ ܐܺܝܬ݂ ܒ݁ܰܝܢܳܬ݂ܟ݂ܽܘܢ .

ܗܳܕ݂ܶܐ ܕ݁ܶܝܢ ܐܳܡܰܪ ܐ̱ܢܳܐ ܆ ܕ݁ܺܐܝܬ݂ ܡܶܢܟ݂ܽܘܢ ܕ݁ܳܐܡܰܪ ܂ ܐܶܢܳܐ
 ܕ݁ܦ݁ܰܘܠܳܘܣ ܐ̱ܢܳܐ ܆ ܘܺܐܝܬ݂ ܕ݁ܳܐܡܰܪ ܂ ܐܶܢܳܐ ܕ݁ܰܐܦ݁ܳܠܳܘ ܐ̱ܢܳܐ ܆ ܘܺܐܝܬ݂ ܕ݁ܳܐܡܰܪ ܂
 ܐܶܢܳܐ ܕ݁ܟ݂ܺܐܦ݂ܳܐ ܐ̱ܢܳܐ ܆ ܘܺܐܝܬ݂ ܕ݁ܳܐܡܰܪ ܂ ܐܶܢܳܐ ܕ݁ܰܡܫܺܝܚܳܐ ܐ̱ܢܳܐ .

ܕ݁ܰܠܡܳܐ ܐܶܬ݂ܦ݁ܰܠܰܓ݂ ܠܶܗ ܡܫܺܝܚܳܐ . ܐܰܘ ܠܡܳܐ ܦ݁ܰܘܠܳܘܣ
 ܐܶܙܕ݁ܩܶܦ݂ ܥܰܠ ܐܰܦ݁ܰܝܟ݁ܽܘܢ̈ . ܐܰܘ ܒ݁ܰܫܡܶܗ ܕ݁ܦ݁ܰܘܠܳܘܣ ܥܡܰܕ݁ܬ݁ܽܘܢ .

ܡܰܘܕ݁ܶܐ ܐ̱ܢܳܐ ܠܰܐܠܳܗܝ ܂ ܕ݁ܰܠܐ̱ܢܳܫ ܡܶܢܟ݂ܽܘܢ ܠܳܐ ܐܰܥܡܕ݂ܶܬ݂ ܆
 ܐܶܠܳܐ ܠܰܟ݁ܪܺܝܣܦ݁ܳܘܣ ܘܰܠܓ݂ܰܐܺܝܳܘܣ .

ܕ݁ܠܳܐ ܐ̱ܢܳܫ ܢܺܐܡܰܪ ܕ݁ܰܒ݂ܫܶܡܝ ܐܰܥܡܕ݂ܶܬ݂ .

ܐܰܥܡܕ݂ܶܬ݂ ܕ݁ܶܝܢ ܐܳܦ݂ ܠܒ݂ܰܝܬ݁ܶܗ ܕ݁ܶܐܣܛܶܦ݂ܰܢܰܐ . ܬ݁ܽܘܒ݂ ܕ݁ܶܝܢ
 ܠܳܐ ܝܳܕ݂ܰܥ ܐ̱ܢܳܐ ܂ ܐܶܢ ܠܐ̱ܢܳܫ ܐ̱ܚܪܺܝܢ ܐܰܥܡܕ݂ܶܬ݂ .

ܠܳܐ ܓ݁ܶܝܪ ܫܰܕ݁ܪܰܢܝ ܡܫܺܝܚܳܐ ܂ ܠܡܰܥܡܳܕ݂ܽܘ ܂ ܐܶܠܳܐ ܠܰܡܣܰܒ݁ܳܪܽܘ
 ܂ ܠܳܐ ܒ݁ܚܶܟ݂ܡܰܬ݂ ܡܶܠܶܐ̈ ܇ ܕ݁ܠܳܐ ܢܶܣܬ݁ܰܪܰܩ ܙܩܺܝܦ݂ܶܗ ܕ݁ܰܡܫܺܝܚܳܐ ܀

ܡܶܠܬ݂ܳܐ ܓ݁ܶܝܪ ܕ݁ܰܙܩܺܝܦ݂ܳܐ ܂ ܠܰܐܒ݂ܺܝܕ݂ܶܐ̈ ܫܳܛܝܽܘܬ݂ܳܐ ܗ̱ܝ .
 ܠܰܢ ܕ݁ܶܝܢ ܁ ܠܰܐܝܠܶܝܢ ܕ݁ܚܰܝܺܝܢܰܢ ܂ ܚܰܝܠܳܐ ܗ̱ܝ ܕ݁ܰܐܠܳܗܳܐ .

ܟ݁ܬ݂ܺܝܒ݂ ܓ݁ܶܝܪ ܂ ܕ݁ܰܐܘܒ݁ܶܕ݂ ܚܶܟ݂ܡܬ݂ܳܐ ܕ݁ܚܰܟ݁ܺܝܡܶܐ̈ ܆
 ܘܶܐܓ݂ܠܽܘܙ ܬ݁ܰܪܥܺܝܬ݂ܳܐ ܕ݁ܣܰܟ݁ܽܘܠܬ݂ܳܢܶܐ̈ .

ܐܰܝܟ݁ܳܐ ܗܽܘ ܚܰܟ݁ܺܝܡܳܐ . ܐܰܘ ܐܰܝܟ݁ܳܐ ܗܽܘ ܣܳܦ݂ܪܳܐ . ܐܰܘ
 ܐܰܝܟ݁ܳܐ ܗܽܘ ܕ݁ܳܪܽܘܫܳܐ ܕ݁ܥܳܠܡܳܐ ܗܳܢܳܐ . ܠܳܐ ܗܳܐ ܐܰܫܛܝܳܗ ܐܰܠܳܗܳܐ ܚܶܟ݂ܡܬ݂ܶܗ
 ܕ݁ܥܳܠܡܳܐ ܗܳܢܳܐ .

ܡܶܛܽܠ ܓ݁ܶܝܪ ܕ݁ܰܒ݂ܚܶܟ݂ܡܬ݂ܶܗ ܕ݁ܰܐܠܳܗܳܐ ܂ ܠܳܐ ܝܺܕ݂ܰܥ ܥܳܠܡܳܐ
 ܒ݁ܚܶܟ݂ܡܬ݂ܳܐ ܠܰܐܠܳܗܳܐ ܆ ܨܒ݂ܳܐ ܐܰܠܳܗܳܐ ܕ݁ܰܒ݂ܫܳܛܝܽܘܬ݂ܳܐ ܕ݁ܟ݂ܳܪܽܘܙܽܘܬ݂ܳܐ ܢܰܚܶܐ
 ܠܰܐܝܠܶܝܢ ܕ݁ܰܡܗܰܝܡܢܺܝܢ .

ܡܶܛܽܠ ܕ݁ܺܝܗܽܘܕ݂ܳܝܶܐ̈ ܐܳܬ݂ܘܳܬ݂ܳܐ̈ ܫܳܐܠܺܝܢ . ܘܰܐܪܡܳܝܶܐ̈
 ܚܶܟ݂ܡܬ݂ܳܐ ܒ݁ܳܥܶܝܢ .

ܚܢܰܢ ܕ݁ܶܝܢ ܡܰܟ݂ܪܙܺܝܢܰܢ ܡܫܺܝܚܳܐ ܁ ܟ݁ܰܕ݂ ܙܩܺܝܦ݂ ܆ ܬ݁ܽܘܩܰܠܬ݁ܳܐ
 ܠܺܝܗܽܘܕ݂ܳܝܶܐ̈ ܁ ܘܠܰܐܪܡܳܝܶܐ̈ ܫܳܛܝܽܘܬ݂ܳܐ ܆

ܠܗܳܢܽܘܢ ܕ݁ܶܝܢ ܕ݁ܰܩܪܶܝܢ ܂ ܝܺܗܽܘܕ݂ܳܝܶܐ̈ ܘܰܐܪܡܳܝܶܐ̈ ܆ ܡܫܺܝܚܳܐ
 ܚܰܝܠܳܐ ܕ݁ܰܐܠܳܗܳܐ ܂ ܘܚܶܟ݂ܡܬ݂ܳܐ ܕ݁ܰܐܠܳܗܳܐ .

ܡܶܛܽܠ ܕ݁ܫܳܛܝܽܘܬ݂ܶܗ ܕ݁ܰܐܠܳܗܳܐ ܚܰܟ݁ܺܝܡܳܐ ܗ̱ܝ ܡܶܢ ܒ݁ܢܰܝܢܳܫܳܐ̈ ܆
 ܘܰܟ݂ܪܺܝܗܽܘܬ݂ܶܗ ܕ݁ܰܐܠܳܗܳܐ ܚܰܝܠܬ݂ܳܢܝܳܐ ܗ̱ܝ ܡܶܢ ܒ݁ܢܰܝ̈ ܐ̱ܢܳܫܳܐ ܀

ܚܙܰܘ ܓ݁ܶܝܪ ܐܳܦ݂ ܩܪܳܝܬ݁ܟ݂ܽܘܢ ܐܰܚܰܝ̈ ܇ ܕ݁ܠܳܐ ܣܰܓ݁ܺܝܐܝܺܢ̈
 ܒ݁ܟ݂ܽܘܢ ܚܰܟ݁ܺܝܡܶܐ̈ ܒ݁ܰܒ݂ܣܰܪ . ܘܠܳܐ ܣܰܓ݁ܺܝܐܝܺܢ̈ ܒ݁ܟ݂ܽܘܢ ܚܰܝܠܬ݂ܳܢܶܐ̈ . ܘܠܳܐ
 ܣܰܓ݁ܺܝܐܝܺܢ̈ ܒ݁ܟ݂ܽܘܢ ܒ݁ܢܰܝ̈ ܛܽܘܗܡܳܐ ܪܰܒ݁ܳܐ .

ܐܶܠܳܐ ܓ݁ܒ݂ܳܐ ܐܰܠܳܗܳܐ ܠܣܰܟ݂ܠܰܘܗ̱ܝ̈ ܕ݁ܥܳܠܡܳܐ ܕ݁ܢܰܒ݂ܗܶܬ݂
 ܠܚܰܟ݁ܺܝܡܶܐ̈ . ܘܰܓ݂ܒ݂ܳܐ ܟ݁ܪܺܝܗܰܘܗ̱ܝ̈ ܕ݁ܥܳܠܡܳܐ ܕ݁ܢܰܒ݂ܗܶܬ݂ ܠܚܰܝܠܬ݂ܳܢܶܐ̈ .

ܘܰܓ݂ܒ݂ܳܐ ܠܰܐܝܠܶܝܢ ܕ݁ܰܒ݂ܨܺܝܪ ܛܽܘܗܡܗܽܘܢ ܒ݁ܥܳܠܡܳܐ ܇
 ܘܰܠܡܰܣܠܰܝܳܐ̈ ܂ ܘܠܰܐܝܠܶܝܢ ܕ݁ܠܰܝܬ݁ ܐܶܢܽܘܢ ܇ ܕ݁ܰܢܒ݂ܰܛܶܠ ܠܰܐܝܠܶܝܢ ܕ݁ܺܐܝܬ݂ܰܝܗܽܘܢ
 .

ܕ݁ܠܳܐ ܢܶܫܬ݁ܰܒ݂ܗܰܪ ܟ݁ܽܠ ܒ݁ܣܰܪ ܩܕ݂ܳܡܰܘܗ̱ܝ .

ܐܳܦ݂ ܐܰܢ̱ܬ݁ܽܘܢ ܕ݁ܶܝܢ ܡܶܢܶܗ ܐܰܢ̱ܬ݁ܽܘܢ ܒ݁ܝܶܫܽܘܥ ܡܫܺܝܚܳܐ ܆ ܗܰܘ
 ܕ݁ܰܗܘܳܐ ܠܰܢ ܚܶܟ݂ܡܬ݂ܳܐ ܡܶܢ ܐܰܠܳܗܳܐ ܇ ܘܙܰܕ݁ܺܝܩܽܘܬ݂ܳܐ ܘܩܰܕ݁ܺܝܫܽܘܬ݂ܳܐ ܘܦ݂ܽܘܪܩܳܢܳܐ
 .

ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܡܰܢ ܕ݁ܡܶܫܬ݁ܰܒ݂ܗܰܪ ܁ ܒ݁ܡܳܪܝܳܐ
 ܢܶܫܬ݁ܰܒ݂ܗܰܪ ܀

ܘܶܐܢܳܐ ܐܰܚܰܝ̈ ܁ ܟ݁ܰܕ݂ ܐܶܬ݂ܺܝܬ݂ ܠܘܳܬ݂ܟ݂ܽܘܢ ܆ ܠܳܐ ܒ݁ܡܰܡܠ̱ܠܳܐ
 ܪܰܘܪܒ݂ܳܐ ܁ ܐܳܦ݂ܠܳܐ ܒ݁ܚܶܟ݂ܡܬ݂ܳܐ ܂ ܣܰܒ݁ܰܪܬ݁ܟ݂ܽܘܢ ܐ̱ܪܳܙܶܗ ܕ݁ܰܐܠܳܗܳܐ ܀

ܘܠܳܐ ܕ݁ܳܢܶܬ݂ ܢܰܦ݂ܫܝ ܒ݁ܰܝܢܳܬ݂ܟ݂ܽܘܢ ܂ ܐܰܝܟ݂ ܕ݁ܡܶܕ݁ܶܡ ܝܳܕ݂ܰܥ
 ܐ̱ܢܳܐ ܆ ܐܶܠܳܐ ܐܶܢ ܠܝܶܫܽܘܥ ܡܫܺܝܚܳܐ . ܐܳܦ݂ ܠܶܗ ܟ݁ܰܕ݂ ܙܩܺܝܦ݂ .

ܘܶܐܢܳܐ ܒ݁ܕ݂ܶܚܠܬ݂ܳܐ ܣܰܓ݁ܺܝܐܬ݂ܳܐ ܂ ܘܒ݂ܰܪܬ݂ܺܝܬ݂ܳܐ ܗܘܺܝܬ݂
 ܠܘܳܬ݂ܟ݂ܽܘܢ .

ܘܡܶܠܰܬ݂ܝ ܘܟ݂ܳܪܽܘܙܽܘܬ݂ܝ ܇ ܠܳܐ ܗܘܳܬ݂ ܒ݁ܰܡܦ݁ܺܝܣܳܢܽܘܬ݂ܳܐ ܕ݁ܡܶܠܶܐ̈
 ܕ݁ܚܶܟ݂ܡܬ݂ܳܐ ܆ ܐܶܠܳܐ ܒ݁ܬ݂ܰܚܘܺܝܬ݂ܳܐ ܕ݁ܪܽܘܚܳܐ ܂ ܘܰܕ݂ܚܰܝܠܳܐ ܆

ܕ݁ܠܳܐ ܬ݁ܶܗܘܶܐ ܗܰܝܡܳܢܽܘܬ݂ܟ݂ܽܘܢ ܒ݁ܚܶܟ݂ܡܬ݂ܳܐ ܕ݁ܰܒ݂ܢܰܝܢܳܫܳܐ̈ ܇
 ܐܶܠܳܐ ܒ݁ܚܰܝܠܳܐ ܕ݁ܰܐܠܳܗܳܐ ܀

ܚܶܟ݂ܡܬ݂ܳܐ ܕ݁ܶܝܢ ܡܡܰܠܠܺܝܢܰܢ ܒ݁ܰܓ݂ܡܺܝܪܶܐ̈ . ܚܶܟ݂ܡܬ݂ܳܐ ܠܳܐ
 ܕ݁ܗܳܢܳܐ ܥܳܠܡܳܐ . ܐܳܦ݂ܠܳܐ ܕ݁ܫܰܠܺܝܛܳܢܰܘܗ̱ܝ̈ ܕ݁ܥܳܠܡܳܐ ܗܳܢܳܐ ܕ݁ܡܶܬ݂ܒ݁ܰܛܠܺܝܢ .

ܐܶܠܳܐ ܡܡܰܠܠܺܝܢܰܢ ܚܶܟ݂ܡܬ݂ܳܐ ܕ݁ܰܐܠܳܗܳܐ ܒ݁ܐ̱ܪܳܙ . ܗܳܝ
 ܕ݁ܰܡܟ݂ܰܣܝܳܐ ܗ̱ܘܳܬ݂ ܆ ܘܩܰܕ݁ܶܡ ܗ̱ܘܳܐ ܦ݁ܰܪܫܳܗ ܐܰܠܳܗܳܐ ܡܶܢ ܩܕ݂ܳܡ ܥܳܠܡܶܐ̈ ܂ ܠܫܽܘܒ݂ܚܳܐ
 ܕ݁ܺܝܠܰܢ .

ܗܳܝ ܕ݁ܚܰܕ݂ ܡܶܢ ܫܰܠܺܝܛܳܢܶܐ̈ ܕ݁ܥܳܠܡܳܐ ܗܳܢܳܐ ܠܳܐ ܝܰܕ݂ܥܳܗ . ܐܶܠܽܘ
 ܓ݁ܶܝܪ ܝܰܕ݂ܥܽܘܗ ܆ ܠܰܘ ܠܡܳܪܳܗ ܕ݁ܬ݂ܶܫܒ݁ܽܘܚܬ݁ܳܐ ܙܳܩܦ݁ܺܝܢ ܗ̱ܘܰܘ .

ܐܶܠܳܐ ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܥܰܝܢܳܐ ܠܳܐ ܚܙܳܬ݂ : ܘܶܐܕ݂ܢܳܐ ܠܳܐ
 ܫܶܡܥܰܬ݂ : ܘܥܰܠ ܠܶܒ݁ܳܐ ܕ݁ܒ݂ܰܪܢܳܫܳܐ ܠܳܐ ܣܠܶܩ ܆ ܡܶܕ݁ܶܡ ܕ݁ܛܰܝܶܒ݂ ܐܰܠܳܗܳܐ ܠܰܐܝܠܶܝܢ
 ܕ݁ܪܳܚܡܺܝܢ ܠܶܗ ܀

ܠܰܢ ܕ݁ܶܝܢ ܓ݁ܰܠܳܐ ܐܰܠܳܗܳܐ ܒ݁ܪܽܘܚܶܗ . ܪܽܘܚܳܐ ܓ݁ܶܝܪ ܟ݁ܽܠܡܶܕ݁ܶܡ
 ܒ݁ܳܨܝܳܐ ܆ ܐܳܦ݂ ܥܽܘܡܩܰܘܗ̱ܝ̈ ܕ݁ܰܐܠܳܗܳܐ .

ܐܰܝܢܳܐ ܗܽܘ ܓ݁ܶܝܪ ܒ݁ܰܪܢܳܫܳܐ ܕ݁ܝܳܕ݂ܰܥ ܕ݁ܰܒ݂ܒ݂ܰܪܢܳܫܳܐ ܇ ܐܶܠܳܐ
 ܐܶܢ ܪܽܘܚܳܐ ܕ݁ܒ݂ܰܪ ܐ̱ܢܳܫܳܐ ܕ݁ܒ݂ܶܗ . ܗܳܟ݂ܰܢܳܐ ܐܳܦ݂ ܕ݁ܒ݂ܰܐܠܳܗܳܐ ܐ̱ܢܳܫ ܠܳܐ ܝܳܕ݂ܰܥ ܇
 ܐܶܠܳܐ ܐܶܢ ܪܽܘܚܶܗ ܕ݁ܰܐܠܳܗܳܐ .

ܚܢܰܢ ܕ݁ܶܝܢ ܠܳܐ ܗ̱ܘܳܐ ܪܽܘܚܳܐ ܕ݁ܥܳܠܡܳܐ ܢܣܰܒ݂ܢ ܆ ܐܶܠܳܐ ܪܽܘܚܳܐ
 ܕ݁ܡܶܢ ܐܰܠܳܗܳܐ ܇ ܕ݁ܢܶܕ݁ܰܥ ܡܰܘܗܒ݂ܳܬ݂ܳܐ̈ ܕ݁ܡܶܢ ܐܰܠܳܗܳܐ ܐܶܬ݂ܺܝܗܶܒ݂ ܠܰܢ ܀.܀.܀܀

ܐܰܝܠܶܝܢ ܕ݁ܳܐܦ݂ ܡܡܰܠܠܺܝܢܰܢ ܆ ܠܳܐ ܗ̱ܘܳܐ ܒ݁ܝܽܘܠܦ݁ܳܢܳܐ ܕ݁ܡܶܠܶܐ̈
 ܕ݁ܚܶܟ݂ܡܬ݂ܳܐ ܕ݁ܰܒ݂ܢܰܝܢܳܫܳܐ̈ ܇ ܐܶܠܳܐ ܒ݁ܝܽܘܠܦ݁ܳܢܳܐ ܕ݁ܪܽܘܚܳܐ . ܘܰܠܪܽܘܚܳܢܶܐ̈
 ܪܽܘܚܳܢܝܳܬ݂ܳܐ̈ ܡܦ݂ܰܚܡܺܝܢܰܢ .

ܒ݁ܰܪܢܳܫܳܐ ܓ݁ܶܝܪ ܕ݁ܒ݂ܰܢܦ݂ܶܫ ܗ̱ܽܘ ܆ ܠܳܐ ܡܩܰܒ݁ܶܠ ܪܽܘܚܳܢܝܳܬ݂ܳܐ̈
 . ܫܳܛܝܽܘܬ݂ܳܐ ܐܶܢܶܝܢ̈ ܓ݁ܶܝܪ ܠܶܗ . ܘܠܳܐ ܡܶܫܟ݁ܰܚ ܕ݁ܢܶܕ݁ܰܥ ܕ݁ܰܒ݂ܪܽܘܚ ܡܶܬ݁ܕ݂ܺܝܢ
 .

ܪܽܘܚܳܢܳܐ ܕ݁ܶܝܢ ܟ݁ܽܠ ܡܶܕ݁ܶܡ ܕ݁ܳܐܶܢ ܆ ܘܗܽܘ ܡܶܢ ܐ̱ܢܳܫ ܠܳܐ
 ܡܶܬ݁ܕ݂ܺܝܢ .

ܡܰܢܽܘ ܓ݁ܶܝܪ ܝܺܕ݂ܰܥ ܪܶܥܝܳܢܶܗ ܕ݁ܡܳܪܝܳܐ ܕ݁ܢܰܠܦ݂ܺܝܘܗ̱ܝ . ܠܰܢ
 ܕ݁ܶܝܢ ܪܶܥܝܳܢܳܐ ܕ݁ܰܡܫܺܝܚܳܐ ܐܺܝܬ݂ ܠܰܢ ܀

ܘܶܐܢܳܐ ܐܰܚܰܝ̈ ܁ ܠܳܐ ܐܶܫܟ݁ܚܶܬ݂ ܕ݁ܶܐܡܰܠܶܠ ܥܰܡܟ݂ܽܘܢ ܐܰܝܟ݂ ܕ݁ܥܰܡ
 ܪܽܘܚܳܢܶܐ̈ ܆ ܐܶܠܳܐ ܐܰܝܟ݂ ܕ݁ܥܰܡ ܦ݁ܰܓ݂ܪܳܢܶܐ̈ ܇ ܘܰܐܝܟ݂ ܕ݁ܰܠܝܰܠܽܘܕ݂ܶܐ̈ ܒ݁ܰܡܫܺܝܚܳܐ
 .

ܚܰܠܒ݂ܳܐ ܐܰܫܩܺܝܬ݂ܟ݂ܽܘܢ ܆ ܘܠܳܐ ܝܶܗܒ݁ܶܬ݂ ܠܟ݂ܽܘܢ ܡܶܐܟ݂ܽܘܠܬ݁ܳܐ .
 ܠܳܐ ܓ݁ܶܝܪ ܥܕ݂ܰܟ݁ܺܝܠ ܡܶܫܟ݁ܚܺܝܢ ܗ̱ܘܰܝܬ݁ܽܘܢ ܆ ܐܶܠܳܐ ܐܳܦ݂ܠܳܐ ܗܳܫܳܐ ܡܶܫܟ݁ܚܺܝܢ
 ܐܢ̱ܬ݁ܽܘܢ .

ܥܕ݂ܰܟ݁ܺܝܠ ܓ݁ܶܝܪ ܒ݁ܰܒ݂ܣܰܪ ܐܰܢ̱ܬ݁ܽܘܢ . ܐܰܝܟ݁ܳܐ ܓ݁ܶܝܪ ܕ݁ܺܐܝܬ݂
 ܒ݁ܟ݂ܽܘܢ ܚܣܳܡܳܐ ܘܚܶܪܝܳܢܳܐ ܘܦ݂ܳܠܰܓ݂ܘܳܬ݂ܳܐ̈ ܇ ܠܳܐ ܗܳܐ ܦ݁ܰܓ݂ܪܳܢܶܐ̈ ܐܢ̱ܬ݁ܽܘܢ ܂
 ܘܒ݂ܰܒ݂ܣܰܪ ܡܗܰܠܟ݂ܺܝܢ ܐܢ̱ܬ݁ܽܘܢ ܆

ܡܳܐ ܕ݁ܳܐܡܰܪ ܓ݁ܶܝܪ ܐ̱ܢܳܫ ܐ̱ܢܳܫ ܡܶܢܟ݂ܽܘܢ ܇ ܐܶܢܳܐ ܕ݁ܦ݁ܰܘܠܳܘܣ
 ܐ̱ܢܳܐ ܇ ܘܰܐ̱ܚܪܺܢܳܐ ܐܳܡܰܪ ܐ̱ܢܳܐ ܕ݁ܰܐܦ݁ܳܠܳܘ ܐ̱ܢܳܐ ܇ ܠܳܐ ܗܳܐ ܦ݁ܰܓ݂ܪܳܢܶܐ̈ ܐܢ̱ܬ݁ܽܘܢ
 ܆

ܡܰܢܽܘ ܓ݁ܶܝܪ ܦ݁ܰܘܠܳܘܣ ܂ ܐܰܘ ܡܰܢܽܘ ܐܰܦ݁ܳܠܳܘ ܆ ܐܶܠܳܐ ܡܫܰܡܫܳܢܶܐ̈
 ܕ݁ܒ݂ܺܐܝܕ݂ܰܝܗܽܘܢ̈ ܗܰܝܡܶܢܬ݁ܽܘܢ . ܘܐ̱ܢܳܫ ܐ̱ܢܳܫ ܐܰܝܟ݂ ܕ݁ܝܰܗ̱ܒ݂ ܠܶܗ ܡܳܪܝܳܐ .

ܐܶܢܳܐ ܢܶܨܒ݁ܶܬ݂ ܂ ܘܰܐܦ݁ܳܠܳܘ ܐܰܫܩܺܝ ܆ ܐܶܠܳܐ ܐܰܠܳܗܳܐ ܪܰܒ݁ܺܝ
 .

ܠܳܐ ܗܳܟ݂ܺܝܠ ܗܰܘ ܕ݁ܢܳܨܶܒ݂ ܐܺܝܬ݂ܰܘܗ̱ܝ ܡܶܕ݁ܶܡ ܂ ܘܠܳܐ ܗܰܘ
 ܕ݁ܡܰܫܩܶܐ ܆ ܐܶܠܳܐ ܐܰܠܳܗܳܐ ܕ݁ܰܡܪܰܒ݁ܶܐ .

ܡܰܢ ܕ݁ܢܳܨܶܒ݂ ܕ݁ܶܝܢ ܂ ܘܡܰܢ ܕ݁ܡܰܫܩܶܐ ܂ ܚܰܕ݂ ܐܶܢܽܘܢ . ܘܐ̱ܢܳܫ
 ܐܰܝܟ݂ ܥܰܡܠܶܗ ܐܰܓ݂ܪܶܗ ܡܩܰܒ݁ܶܠ .

ܥܰܡ ܐܰܠܳܗܳܐ ܓ݁ܶܝܪ ܦ݁ܳܠܚܺܝܢܰܢ . ܘܦ݂ܽܘܠܚܳܢܳܐ ܕ݁ܰܐܠܳܗܳܐ ܂
 ܘܒ݂ܶܢܝܳܢܳܐ ܕ݁ܰܐܠܳܗܳܐ ܂ ܐܰܢ̱ܬ݁ܽܘܢ ܐܶܢܽܘܢ .

ܘܰܐܝܟ݂ ܛܰܝܒ݁ܽܘܬ݂ܳܐ ܕ݁ܰܐܠܳܗܳܐ ܕ݁ܶܐܬ݂ܝܰܗܒ݁ܰܬ݂ ܠܺܝ ܆ ܣܳܡܶܬ݂
 ܫܶܬ݂ܶܐܣܬ݁ܳܐ ܐܰܝܟ݂ ܐܰܪܕ݁ܺܟ݂ܠܳܐ ܚܰܟ݁ܺܝܡܳܐ . ܐ̱ܚܪܺܢܳܐ ܕ݁ܶܝܢ ܥܠܶܝܗ ܒ݁ܳܢܶܐ . ܟ݁ܽܠܢܳܫ
 ܕ݁ܶܝܢ ܢܶܚܙܶܐ ܐܰܝܟ݁ܰܢ ܒ݁ܳܢܶܐ ܥܠܶܝܗ .

ܫܶܬ݂ܶܐܣܬ݁ܳܐ ܓ݁ܶܝܪ ܐ̱ܚܪܺܬ݂ܳܐ ܂ ܣܛܰܪ ܡܶܢ ܗܳܕ݂ܶܐ ܕ݁ܣܺܝܡܳܐ ܆
 ܐ̱ܢܳܫ ܠܳܐ ܡܶܫܟ݁ܰܚ ܠܰܡܣܳܡ . ܕ݁ܺܐܝܬ݂ܶܝܗ ܝܶܫܽܘܥ ܡܫܺܝܚܳܐ .

ܘܶܐܢ ܐ̱ܢܳܫ ܕ݁ܶܝܢ ܒ݁ܳܢܶܐ ܥܰܠ ܗܳܕ݂ܶܐ ܫܶܬ݂ܶܐܣܬ݁ܳܐ ܇ ܕ݁ܰܗܒ݂ܳܐ
 ܐܰܘ ܣܺܐܡܳܐ ܁ ܐܰܘ ܟ݁ܺܐܦ݂ܶܐ̈ ܝܰܩܺܝܪܳܬ݂ܳܐ̈ ܇ ܐܰܘ ܩܰܝܣܶܐ̈ ܐܰܘ ܥܡܺܝܪܳܐ ܁ ܐܰܘ ܚܰܒ݁ܬ݂ܳܐ
 ܆

ܥܒ݂ܳܕ݂ܳܐ ܕ݁ܟ݂ܽܠܢܳܫ ܡܶܬ݂ܓ݁ܠܶܐ . ܝܰܘܡܳܐ ܓ݁ܶܝܪ ܗܰܘ ܓ݁ܳܠܶܐ ܠܶܗ .
 ܡܶܛܽܠ ܕ݁ܰܒ݂ܢܽܘܪܳܐ ܡܶܬ݂ܓ݁ܠܶܐ . ܘܰܥܒ݂ܳܕ݂ܶܗ ܕ݁ܟ݂ܽܠܢܳܫ ܐܰܝܟ݁ܰܢܳܐ ܐܺܝܬ݂ܰܘܗ̱ܝ ܆ ܢܽܘܪܳܐ
 ܬ݁ܶܦ݂ܪܫܺܝܘܗ̱ܝ .

ܘܰܐܝܢܳܐ ܕ݁ܰܢܩܰܘܶܐ ܥܒ݂ܳܕ݂ܶܗ ܆ ܗܰܘ ܕ݁ܒ݂ܳܢܶܐ ܐܰܓ݂ܪܶܗ ܢܩܰܒ݁ܶܠ
 .

ܘܰܐܝܢܳܐ ܕ݁ܰܥܒ݂ܳܕ݂ܶܗ ܢܺܐܩܰܕ݂ ܂ ܢܶܚܣܰܪ . ܗܽܘ ܕ݁ܶܝܢ ܢܶܫܬ݁ܰܘܙܰܒ݂
 ܆ ܗܳܟ݂ܰܢܳܐ ܕ݁ܶܝܢ ܐܰܝܟ݂ ܕ݁ܡܶܢ ܢܽܘܪܳܐ ܀

ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܗܰܝܟ݁ܠܶܗ ܐܰܢ̱ܬ݁ܽܘܢ ܕ݁ܰܐܠܳܗܳܐ ܇
 ܘܪܽܘܚܶܗ ܕ݁ܰܐܠܳܗܳܐ ܥܳܡܪܳܐ ܒ݁ܟ݂ܽܘܢ .

ܘܡܰܢ ܕ݁ܰܡܚܰܒ݁ܶܠ ܗܰܝܟ݁ܠܶܗ ܕ݁ܰܐܠܳܗܳܐ ܆ ܡܚܰܒ݁ܶܠ ܠܶܗ ܐܰܠܳܗܳܐ .
 ܗܰܝܟ݁ܠܶܗ ܓ݁ܶܝܪ ܕ݁ܰܐܠܳܗܳܐ ܩܰܕ݁ܺܝܫ ܗ̱ܽܘ ܕ݁ܰܐܢ̱ܬ݁ܽܘܢ ܐܶܢܽܘܢ .

ܐ̱ܢܳܫ ܠܳܐ ܢܰܛܥܶܐ ܢܰܦ݂ܫܶܗ . ܡܰܢ ܕ݁ܣܳܒ݂ܰܪ ܒ݁ܟ݂ܽܘܢ ܕ݁ܚܰܟ݁ܺܝܡ
 ܗ̱ܽܘ ܒ݁ܥܳܠܡܳܐ ܗܳܢܳܐ ܆ ܢܶܗܘܶܐ ܠܶܗ ܣܰܟ݂ܠܳܐ ܂ ܕ݁ܢܶܗܘܶܐ ܚܰܟ݁ܺܝܡܳܐ .

ܚܶܟ݂ܡܬ݂ܶܗ ܓ݁ܶܝܪ ܕ݁ܥܳܠܡܳܐ ܗܳܢܳܐ ܠܶܠܽܘܬ݂ܳܐ ܗ̱ܝ ܠܘܳܬ݂ ܐܰܠܳܗܳܐ .
 ܟ݁ܬ݂ܺܝܒ݂ ܗ̱ܽܘ ܓ݁ܶܝܪ ܆ ܕ݁ܳܐܚܶܕ݂ ܚܰܟ݁ܺܝܡܶܐ̈ ܒ݁ܚܳܪܥܽܘܬ݂ܗܽܘܢ .

ܘܬ݂ܽܘܒ݂ ܆ ܡܳܪܝܳܐ ܝܳܕ݂ܰܥ ܡܰܚܫܒ݂ܳܬ݂ܗܽܘܢ̈ ܕ݁ܚܰܟ݁ܺܝܡܶܐ̈ ܂
 ܕ݁ܰܣܪܺܝܩܳܢ̈ ܐܶܢܶܝܢ̈ .

ܡܶܛܽܠ ܗܳܢܳܐ ܠܳܐ ܐ̱ܢܳܫ ܢܶܫܬ݁ܰܒ݂ܗܰܪ ܒ݁ܰܒ݂ܢܰܝܢܳܫܳܐ̈ .
 ܟ݁ܽܠܡܶܕ݁ܶܡ ܓ݁ܶܝܪ ܕ݁ܺܝܠܟ݂ܽܘܢ ܗ̱ܽܘ .

ܐܶܢ ܦ݁ܰܘܠܳܘܣ ܂ ܘܶܐܢ ܐܰܦ݁ܳܠܳܘ ܇ ܘܶܐܢ ܟ݁ܺܐܦ݂ܳܐ ܇ ܘܶܐܢ ܥܳܠܡܳܐ ܇
 ܘܶܐܢ ܚܰܝܶܐ̈ ܂ ܘܶܐܢ ܡܰܘܬ݁ܳܐ ܇ ܘܶܐܢ ܕ݁ܩܳܝܡܳܢ̈ ܂ ܘܶܐܢ ܕ݁ܰܥܬ݂ܺܝܕ݂ܳܢ̈ ܆ ܟ݁ܽܠ ܡܶܕ݁ܶܡ
 ܕ݁ܺܝܠܟ݂ܽܘܢ ܗ̱ܽܘ .

ܘܰܐܢ̱ܬ݁ܽܘܢ ܕ݁ܰܡܫܺܝܚܳܐ . ܘܰܡܫܺܝܚܳܐ ܕ݁ܰܐܠܳܗܳܐ ܀

ܗܳܟ݂ܰܢܳܐ ܗܘܰܝܢ ܚܫܺܝܒ݂ܺܝܢ ܠܟ݂ܽܘܢ ܆ ܐܰܝܟ݂ ܡܫܰܡܫܳܢܶܐ̈ ܕ݁ܰܡܫܺܝܚܳܐ
 ܇ ܘܪܰܒ݁ܰܝ̈ ܒ݁ܳܬ݁ܶܐ̈ ܕ݁ܐ̱ܪܳܙܰܘܗ̱ܝ̈ ܕ݁ܰܐܠܳܗܳܐ .

ܗܳܪܟ݁ܳܐ ܡܶܟ݁ܺܝܠ ܡܶܬ݂ܒ݁ܥܶܐ ܒ݁ܪܰܒ݁ܰܝ̈ ܒ݁ܳܬ݁ܶܐ̈ ܆ ܕ݁ܐ̱ܢܳܫ ܟ݁ܰܕ݂
 ܡܗܰܝܡܰܢ ܢܶܫܬ݁ܟ݂ܰܚ .

ܠܺܝ ܕ݁ܶܝܢ ܗܳܕ݂ܶܐ ܒ݁ܨܺܝܪܽܘܬ݂ܳܐ ܗ̱ܝ ܠܺܝ ܕ݁ܡܶܢܟ݂ܽܘܢ ܐܶܬ݁ܕ݂ܺܝܢ ܆
 ܐܰܘ ܡܶܢ ܟ݁ܽܠ ܒ݁ܰܪ ܐ̱ܢܳܫ . ܐܶܠܳܐ ܐܳܦ݂ܠܳܐ ܐܶܢܳܐ ܢܰܦ݂ܫܝ ܕ݁ܳܐܶܢ ܐ̱ܢܳܐ .

ܠܳܐ ܓ݁ܶܝܪ ܡܶܕ݁ܶܡ ܒ݁ܢܰܦ݂ܫܝ ܚܫܺܝܫ ܐ̱ܢܳܐ . ܐܶܠܳܐ ܠܰܘ ܒ݁ܗܳܕ݂ܶܐ
 ܐܶܙܕ݁ܰܕ݁ܩܶܬ݂ . ܕ݁ܰܝܳܢܝ ܓ݁ܶܝܪ ܡܳܪܝܳܐ ܗܽܘ .

ܡܶܛܽܠ ܗܳܢܳܐ ܠܳܐ ܡܶܢ ܩܕ݂ܳܡ ܙܰܒ݂ܢܳܐ ܬ݁ܶܗܘܽܘܢ ܕ݁ܳܝܢܺܝܢ ܇ ܥܕ݂ܰܡܳܐ
 ܕ݁ܢܺܐܬ݂ܶܐ ܡܳܪܝܳܐ ܆ ܗܰܘ ܕ݁ܡܰܢܗܰܪ ܟ݁ܰܣܝܳܬ݂ܶܗ̈ ܕ݁ܚܶܫܽܘܟ݂ܳܐ ܇ ܘܓ݂ܳܠܶܐ ܡܰܚܫܒ݂ܳܬ݂ܗܽܘܢ̈
 ܕ݁ܠܶܒ݁ܰܘܳܬ݂ܳܐ̈ . ܘܗܳܝܕ݁ܶܝܢ ܢܶܗܘܶܐ ܫܽܘܒ݂ܚܳܐ ܠܐ̱ܢܳܫ ܐ̱ܢܳܫ ܂ ܡܶܢ ܐܰܠܳܗܳܐ ܀

ܗܳܠܶܝܢ ܕ݁ܶܝܢ ܐܰܚܰܝ̈ ܆ ܡܶܛܽܠܳܬ݂ܟ݂ܽܘܢ ܗ̱ܽܘ ܣܳܡܶܬ݂ ܥܰܠ
 ܦ݁ܰܪܨܽܘܦ݁ܳܐ ܕ݁ܺܝܠܝ ܂ ܘܕ݂ܰܐܦ݁ܳܠܳܘ ܂ ܕ݁ܒ݂ܰܢ ܬ݁ܺܐܠܦ݁ܽܘܢ ܆ ܕ݁ܠܳܐ ܬ݁ܶܬ݂ܪܰܥܽܘܢ ܝܰܬ݁ܺܝܪ
 ܡܶܢ ܡܳܐ ܕ݁ܰܟ݂ܬ݂ܺܝܒ݂ ܇ ܘܐ̱ܢܳܫ ܥܰܠ ܚܰܒ݂ܪܶܗ ܠܳܐ ܢܶܬ݁ܪܺܝܡ ܡܶܛܽܠ ܐ̱ܢܳܫ .

ܡܰܢܽܘ ܓ݁ܶܝܪ ܒ݁ܨܳܟ݂ . ܐܰܘ ܡܳܢܳܐ ܐܺܝܬ݂ ܠܳܟ݂ ܕ݁ܠܳܐ ܢܣܰܒ݂ܬ݁ .
 ܘܶܐܢ ܢܣܰܒ݂ܬ݁ ܆ ܠܡܳܢܳܐ ܡܶܫܬ݁ܰܒ݂ܗܰܪ ܐܰܢ̱ܬ݁ ܐܰܝܟ݂ ܗܰܘ ܕ݁ܠܳܐ ܢܣܰܒ݂ܬ݁ .

ܡܶܢ ܟ݁ܰܕ݁ܽܘ ܣܒ݂ܰܥܬ݁ܽܘܢ ܠܟ݂ܽܘܢ ܘܰܥܬ݂ܰܪܬ݁ܽܘܢ ܆ ܘܒ݂ܶܠܥܳܕ݂ܰܝܢ
 ܐܰܡܠܶܟ݂ܬ݁ܽܘܢ ܆ ܐܶܫܬ݁ܽܘܦ݂ ܕ݁ܶܝܢ ܐܰܡܠܶܟ݂ܬ݁ܽܘܢ ܆ ܕ݁ܳܐܦ݂ ܚܢܰܢ ܢܰܡܠܶܟ݂ ܥܰܡܟ݂ܽܘܢ
 .

ܣܳܒ݂ܰܪ ܐ̱ܢܳܐ ܓ݁ܶܝܪ ܕ݁ܠܰܢ ܠܰܫܠܺܝܚܶܐ̈ ܆ ܐ̱ܚܪܳܝܶܐ̈ ܗ̱ܘ ܣܳܡܰܢ
 ܐܰܠܳܗܳܐ ܐܰܝܟ݂ ܕ݁ܰܠܡܰܘܬ݁ܳܐ . ܕ݁ܰܗܘܰܝܢ ܬ݁ܶܐܰܛܪܳܘܢ ܠܥܳܠܡܳܐ ܇ ܘܰܠܡܰܠܰܐܟ݂ܶܐ̈ ܂
 ܘܠܰܒ݂ܢܰܝܢܳܫܳܐ̈ .

ܚܢܰܢ ܫܳܛܰܝܳܐ̈ ܡܶܛܽܠ ܡܫܺܝܚܳܐ . ܐܰܢ̱ܬ݁ܽܘܢ ܕ݁ܶܝܢ ܚܰܟ݁ܺܝܡܶܐ̈
 ܒ݁ܰܡܫܺܝܚܳܐ . ܚܢܰܢ ܟ݁ܪܺܝܗܶܐ̈ . ܘܰܐܢ̱ܬ݁ܽܘܢ ܚܰܝܠܬ݂ܳܢܶܐ̈ . ܐܰܢ̱ܬ݁ܽܘܢ ܡܶܫܬ݁ܰܒ݁ܚܺܝܢ .
 ܘܰܚܢܰܢ ܡܶܨܛܰܥܪܺܝܢ .

ܥܕ݂ܰܡܳܐ ܠܗܳܕ݂ܶܐ ܫܳܥܬ݂ܳܐ ܆ ܟ݁ܰܦ݂ܢܺܝܢܰܢ . ܘܰܨܗܶܝܢܰܢ .
 ܘܥܰܪܛܶܠܳܝܺܝܢܰܢ . ܘܡܶܬ݂ܩܰܦ݁ܚܺܝܢܰܢ . ܘܒ݂ܶܝܬ݂ ܩܝܳܡܳܐ ܠܰܝܬ݁ ܠܰܢ .

ܘܠܳܐܶܝܢܰܢ ܂ ܟ݁ܰܕ݂ ܦ݁ܳܠܚܺܝܢܰܢ ܒ݁ܺܐܝܕ݂ܰܝܢ̈ . ܡܨܰܥܪܺܝܢ ܠܰܢ ܂
 ܘܰܡܒ݂ܰܪܟ݂ܺܝܢܰܢ . ܪܳܕ݂ܦ݁ܺܝܢ ܠܰܢ ܂ ܘܰܡܣܰܝܒ݁ܪܺܝܢܰܢ .

ܡܨܰܚܶܝܢ ܠܰܢ ܂ ܘܒ݂ܳܥܶܝܢܰܢ ܡܶܢܗܽܘܢ . ܐܰܝܟ݂ ܢܦ݂ܳܬ݂ܳܐ ܕ݁ܥܳܠܡܳܐ
 ܗܘܰܝܢ ܂ ܘܟ݂ܽܘܦ݁ܳܪܳܐ ܕ݁ܟ݂ܽܠܢܳܫ ܥܕ݂ܰܡܳܐ ܠܗܳܫܳܐ .

ܠܳܐ ܗ̱ܘܳܐ ܐܰܝܟ݂ ܕ݁ܰܐܒ݂ܗܶܬ݂ܟ݂ܽܘܢ ܟ݁ܳܬ݂ܶܒ݂ ܐ̱ܢܳܐ ܗܳܠܶܝܢ ܆
 ܐܶܠܳܐ ܐܰܝܟ݂ ܕ݁ܠܰܒ݂ܢܰܝܳܐ̈ ܚܰܒ݁ܺܝܒ݂ܶܐ̈ ܡܰܪܬ݁ܶܐ ܐ̱ܢܳܐ .

ܐܶܢ ܓ݁ܶܝܪ ܪܶܒ݁ܽܘ ܬ݁ܳܪܐܶܐ̈ ܢܶܗܘܽܘܢ ܠܟ݂ܽܘܢ ܒ݁ܰܡܫܺܝܚܳܐ ܆ ܐܶܠܳܐ
 ܠܳܐ ܣܰܓ݁ܺܝܶܐܐ̈ ܐܰܒ݂ܳܗܶܐ̈ . ܒ݁ܝܶܫܽܘܥ ܓ݁ܶܝܪ ܡܫܺܝܚܳܐ ܆ ܐܶܢܳܐ ܗܽܘ ܐܰܘܠܶܕ݁ܬ݁ܟ݂ܽܘܢ
 ܒ݁ܰܣܒ݂ܰܪܬ݂ܳܐ .

ܒ݁ܳܥܶܐ ܐ̱ܢܳܐ ܗܳܟ݂ܺܝܠ ܡܶܢܟ݂ܽܘܢ ܕ݁ܒ݂ܺܝ ܬ݁ܶܬ݁ܕ݁ܰܡܽܘܢ
 ܀.܀.܀܀

ܡܶܛܽܠ ܗܳܢܳܐ ܫܰܕ݁ܪܶܬ݂ ܠܘܳܬ݂ܟ݂ܽܘܢ ܠܛܺܝܡܳܬ݂ܶܐܳܘܣ ܆ ܕ݁ܺܐܝܬ݂ܰܘܗ̱ܝ
 ܒ݁ܶܪܝ ܚܰܒ݁ܺܝܒ݂ܳܐ ܂ ܘܰܡܗܰܝܡܢܳܐ ܒ݁ܡܳܪܝܳܐ ܆ ܕ݁ܗܽܘ ܢܰܥ̱ܗܶܕ݂ܟ݂ܽܘܢ ܐܽܘܪܚܳܬ݂ܝ̈
 ܕ݁ܒ݂ܰܡܫܺܝܚܳܐ . ܐܰܝܟ݂ ܡܶܕ݁ܶܡ ܕ݁ܡܰܠܶܦ݂ ܐ̱ܢܳܐ ܒ݁ܟ݂ܽܠܗܶܝܢ ܥܺܕ݂ܳܬ݂ܳܐ̈ ܀

ܐܰܝܟ݂ ܗܰܘ ܕ݁ܶܝܢ ܕ݁ܠܳܐ ܐܳܬ݂ܶܐ ܐ̱ܢܳܐ ܠܘܳܬ݂ܟ݂ܽܘܢ ܆ ܐܶܬ݂ܚܬ݂ܰܪܘ
 ܐ̱ܢܳܫܳܐ ܡܶܢܟ݂ܽܘܢ .

ܐܶܠܳܐ ܐܶܢ ܡܳܪܝܳܐ ܨܳܒ݂ܶܐ ܆ ܒ݁ܰܥܓ݂ܰܠ ܐܳܬ݂ܶܐ ܐ̱ܢܳܐ ܠܘܳܬ݂ܟ݂ܽܘܢ .
 ܘܶܐܕ݁ܰܥ ܠܳܐ ܡܶܠܰܬ݂ܗܽܘܢ ܕ݁ܗܳܠܶܝܢ ܕ݁ܰܡܪܺܝܡܺܝܢ ܢܰܦ݂ܫܗܽܘܢ ܂ ܐܶܠܳܐ ܚܰܝܠܗܽܘܢ .

ܡܰܠܟ݁ܽܘܬ݂ܶܗ ܓ݁ܶܝܪ ܕ݁ܰܐܠܳܗܳܐ ܠܳܐ ܗ̱ܘܳܬ݂ ܒ݁ܡܶܠܬ݂ܳܐ ܂ ܐܶܠܳܐ
 ܒ݁ܚܰܝܠܳܐ .

ܐܰܝܟ݁ܰܢܳܐ ܨܳܒ݂ܶܝܢ ܐܢ̱ܬ݁ܽܘܢ ܆ ܒ݁ܚܽܘܛܪܳܐ ܐܺܬ݂ܶܐ ܠܘܳܬ݂ܟ݂ܽܘܢ ܇
 ܐܰܘ ܒ݁ܚܽܘܒ݁ܳܐ ܂ ܘܰܒ݂ܪܽܘܚܳܐ ܡܰܟ݁ܺܝܟ݂ܬ݁ܳܐ ܆

ܣܳܟ݂ܳܐ ܡܶܫܬ݁ܰܡܥܳܐ ܒ݁ܰܝܢܳܬ݂ܟ݂ܽܘܢ ܙܳܢܝܽܘܬ݂ܳܐ . ܘܕ݂ܰܐܝܟ݂ ܗܳܕ݂ܶܐ
 ܙܳܢܝܽܘܬ݂ܳܐ ܁ ܐܰܝܕ݂ܳܐ ܕ݁ܳܐܦ݂ܠܳܐ ܒ݁ܶܝܬ݂ ܚܰܢܦ݂ܶܐ̈ ܡܶܫܬ݁ܰܡܗܳܐ . ܥܕ݂ܰܡܳܐ ܕ݁ܢܶܣܰܒ݂
 ܒ݁ܪܳܐ ܐܰܢ̱ܬ݁ܰܬ݂ ܐܰܒ݂ܽܘܗ̱ܝ .

ܘܰܐܢ̱ܬ݁ܽܘܢ ܚܬ݂ܺܝܪܺܝܢ ܐܢ̱ܬ݁ܽܘܢ ܆ ܘܠܳܐ ܕ݁ܶܝܢ ܝܰܬ݁ܺܝܪܳܐܝܺܬ݂
 ܝܺܬ݂ܶܒ݂ܬ݁ܽܘܢ ܒ݁ܶܐܒ݂ܠܳܐ ܆ ܕ݁ܢܶܫܬ݁ܩܶܠ ܡܶܢ ܒ݁ܰܝܢܳܬ݂ܟ݂ܽܘܢ ܗܰܘ ܡܰܢ ܕ݁ܗܳܢܳܐ ܣܽܘܥܪܳܢܳܐ
 ܣܥܰܪ .

ܐܶܢܳܐ ܓ݁ܶܝܪ ܟ݁ܰܕ݂ ܪܰܚܺܝܩ ܐ̱ܢܳܐ ܡܶܢܟ݂ܽܘܢ ܒ݁ܰܦ݂ܓ݂ܰܪ ܂ ܘܩܰܪܺܝܒ݂
 ܐ̱ܢܳܐ ܠܟ݂ܽܘܢ ܒ݁ܪܽܘܚ ܆ ܡܶܢ ܟ݁ܰܕ݁ܽܘ ܕ݁ܳܢܶܬ݂ ܐܰܝܟ݂ ܩܰܪܺܝܒ݂ܳܐ ܠܗܰܘ ܡܰܢ ܕ݁ܗܳܕ݂ܶܐ
 ܣܳܥܰܪ ܆

ܕ݁ܒ݂ܰܫܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܬ݁ܶܬ݂ܟ݁ܰܢܫܽܘܢ ܟ݁ܽܠܟ݂ܽܘܢ ܇
 ܘܶܐܢܳܐ ܥܰܡܟ݂ܽܘܢ ܒ݁ܪܽܘܚ ܇ ܥܰܡ ܚܰܝܠܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇

ܘܬ݂ܰܫܠܡܽܘܢܶܗ ܠܗܳܢܳܐ ܠܣܳܛܳܢܳܐ ܠܰܐܒ݂ܕ݂ܳܢܳܐ ܕ݁ܦ݂ܰܓ݂ܪܶܗ ܆
 ܕ݁ܰܒ݂ܪܽܘܚ ܢܺܚܶܐ ܒ݁ܝܰܘܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܀

ܠܳܐ ܫܰܦ݁ܺܝܪ ܫܽܘܒ݂ܗܳܪܟ݂ܽܘܢ . ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܰܚܡܺܝܪܳܐ
 ܩܰܠܺܝܠ ܟ݁ܽܠܳܗ ܓ݁ܒ݂ܺܝܠܬ݁ܳܐ ܡܰܚܡܰܥ ܆

ܕ݁ܰܟ݁ܰܘ ܡܶܢܟ݂ܽܘܢ ܚܡܺܝܪܳܐ ܥܰܬ݁ܺܝܩܳܐ ܆ ܕ݁ܬ݂ܶܗܘܽܘܢ ܓ݁ܒ݂ܺܝܠܬ݁ܳܐ
 ܚܰܕ݂̱ܬ݂ܳܐ ܇ ܐܰܝܟ݁ܰܢܳܐ ܕ݁ܺܐܝܬ݂ܰܝܟ݁ܽܘܢ ܦ݁ܰܛܺܝܪܳܐ . ܦ݁ܶܨܚܳܐ ܓ݁ܶܝܪ ܕ݁ܺܝܠܰܢ ܆ ܡܫܺܝܚܳܐ
 ܗܽܘ ܂ ܕ݁ܶܐܬ݂ܢܟ݂ܶܣ ܚܠܳܦ݂ܰܝܢ .

ܡܶܛܽܠ ܗܳܢܳܐ ܢܶܥܒ݁ܶܕ݂ ܥܰܕ݂ܥܺܕ݂ܳܐ ܆ ܠܳܐ ܒ݁ܰܚܡܺܝܪܳܐ ܥܰܬ݁ܺܝܩܳܐ ܁
 ܘܠܳܐ ܒ݁ܰܚܡܺܝܪܳܐ ܕ݁ܒ݂ܺܝܫܽܘܬ݂ܳܐ ܘܰܕ݂ܡܰܪܺܝܪܽܘܬ݂ܳܐ ܇ ܐܶܠܳܐ ܒ݁ܰܚܡܺܝܪܳܐ ܕ݁ܕ݂ܰܟ݂ܝܽܘܬ݂ܳܐ
 ܘܰܕ݂ܩܰܕ݁ܺܝܫܽܘܬ݂ܳܐ ܀

ܟ݁ܶܬ݂ܒ݁ܶܬ݂ ܠܟ݂ܽܘܢ ܒ݁ܶܐܓ݁ܰܪܬ݁ܳܐ ܆ ܕ݁ܠܳܐ ܬ݁ܶܬ݂ܚܰܠܛܽܘܢ ܥܰܡ
 ܙܰܢܳܝܶܐ̈ .

ܠܳܐ ܕ݁ܶܝܢ ܐܳܡܰܪ ܐ̱ܢܳܐ ܥܰܠ ܙܰܢܳܝܶܐ̈ ܕ݁ܰܒ݂ܥܳܠܡܳܐ ܗܳܢܳܐ . ܐܰܘ
 ܥܰܠ ܥܳܠܽܘܒ݂ܶܐ̈ . ܐܰܘ ܥܰܠ ܚܳܛܽܘܦ݂ܶܐ̈ . ܐܰܘ ܥܰܠ ܦ݁ܳܠܚܰܝ̈ ܦ݁ܬ݂ܰܟ݂ܪܶܐ̈ . ܘܶܐܢ ܠܳܐ ܆
 ܚܰܝܳܒ݂ܺܝܢ ܗ̱ܘܰܝܬ݁ܽܘܢ ܐܳܦ݂ ܡܶܢ ܥܳܠܡܳܐ ܠܡܶܦ݁ܰܩ .

ܗܳܕ݂ܶܐ ܕ݁ܶܝܢ ܕ݁ܟ݂ܶܬ݂ܒ݁ܶܬ݂ ܠܟ݂ܽܘܢ ܕ݁ܠܳܐ ܬ݁ܶܬ݂ܚܰܠܛܽܘܢ ܆ ܐܶܢ
 ܐܺܝܬ݂ ܕ݁ܡܶܬ݂ܩܪܶܐ ܐܰܚܳܐ . ܘܺܐܝܬ݂ܰܘܗ̱ܝ ܙܰܢܳܝܳܐ . ܐܰܘ ܥܳܠܽܘܒ݂ܳܐ . ܐܰܘ ܦ݁ܳܠܰܚ
 ܦ݁ܬ݂ܰܟ݂ܪܶܐ̈ . ܐܰܘ ܡܨܰܥܪܳܢ . ܐܰܘ ܪܰܘܳܝ . ܐܰܘ ܚܳܛܽܘܦ݂ . ܥܰܡ ܐܰܝܢܳܐ ܕ݁ܗܳܟ݂ܰܢܳܐ ܗܽܘ
 ܇ ܐܳܦ݂ܠܳܐ ܠܰܚܡܳܐ ܠܡܶܐܟ݂ܰܠ .

ܡܳܐ ܠܺܝ ܓ݁ܶܝܪ ܠܰܡܕ݂ܳܢ ܠܒ݂ܰܪܳܝܶܐ̈ . ܐܰܢ̱ܬ݁ܽܘܢ ܠܕ݂ܰܠܓ݂ܰܘ
 ܕ݁ܽܘܢܘ ܆

ܠܒ݂ܰܪܳܝܶܐ̈ ܕ݁ܶܝܢ ܐܰܠܳܗܳܐ ܕ݁ܳܐܶܢ . ܘܫܽܘܩܠܽܘܗ̱ܝ ܠܒ݂ܺܝܫܳܐ ܡܶܢ
 ܒ݁ܰܝܢܳܬ݂ܟ݂ܽܘܢ ܀

ܡܰܡܪܰܚ ܐ̱ܢܳܫ ܡܶܢܟ݂ܽܘܢ ܟ݁ܰܕ݂ ܐܺܝܬ݂ ܠܶܗ ܕ݁ܺܝܢܳܐ ܥܰܡ ܐܰܚܽܘܗ̱ܝ ܆
 ܕ݁ܰܢܕ݂ܽܘܢ ܩܕ݂ܳܡ ܥܰܘܳܠܶܐ̈ ܂ ܘܠܳܐ ܩܕ݂ܳܡ ܩܰܕ݁ܺܝܫܶܐ̈ ܆

ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܩܰܕ݁ܺܝܫܶܐ̈ ܠܥܳܠܡܳܐ ܢܕ݂ܽܘܢܽܘܢ .
 ܘܶܐܢ ܥܳܠܡܳܐ ܒ݁ܟ݂ܽܘܢ ܡܶܬ݁ܕ݂ܺܝܢ ܆ ܠܳܐ ܫܳܘܶܝܢ ܐܢ̱ܬ݁ܽܘܢ ܠܰܡܕ݂ܳܢ ܕ݁ܺܝܢܶܐ̈ ܕ݁ܰܩܕ݁ܩܶܐ̈
 ܆

ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܰܠܡܰܠܰܐܟ݂ܶܐ̈ ܕ݁ܳܝܢܺܝܢܰܢ . ܚܰܕ݂ ܟ݁ܡܳܐ
 ܐܰܝܠܶܝܢ ܕ݁ܰܕ݂ܥܳܠܡܳܐ ܐܶܢܶܝܢ̈ ܗܳܢܳܐ ܆

ܐܶܠܳܐ ܐܶܢ ܐܺܝܬ݂ ܠܟ݂ܽܘܢ ܕ݁ܺܝܢܳܐ ܥܰܠ ܕ݁ܥܳܠܡܳܐ ܆ ܠܰܐܝܠܶܝܢ
 ܕ݁ܰܒ݂ܣܶܝܢ ܒ݁ܥܺܕ̱݁ܬ݁ܳܐ ܂ ܐܰܘܬ݁ܶܒ݂ܘ ܠܟ݂ܽܘܢ ܒ݁ܕ݂ܺܝܢܳܐ .

ܠܟ݂ܽܘܳܐܪܳܐ ܗܽܘ ܕ݁ܶܝܢ ܐܳܡܰܪ ܐ̱ܢܳܐ ܠܟ݂ܽܘܢ . ܗܳܟ݂ܰܢܳܐ ܠܰܝܬ݁
 ܒ݁ܟ݂ܽܘܢ ܐܳܦ݂ܠܳܐ ܚܰܕ݂ ܚܰܟ݁ܺܝܡܳܐ ܇ ܕ݁ܢܶܫܟ݁ܰܚ ܢܰܫܘܶܐ ܒ݁ܶܝܬ݂ ܐܰܚܳܐ ܠܰܐܚܽܘܗ̱ܝ .

ܐܶܠܳܐ ܐܰܚܳܐ ܥܰܡ ܐܰܚܽܘܗ̱ܝ ܡܶܬ݁ܕ݂ܺܝܢ . ܘܬ݂ܽܘܒ݂ ܩܕ݂ܳܡ ܐܰܝܠܶܝܢ
 ܕ݁ܠܳܐ ܡܗܰܝܡܢܺܝܢ .

ܡܶܢ ܟ݁ܰܕ݁ܽܘ ܗܳܟ݂ܺܝܠ ܩܢܽܘܡܟ݂ܽܘܢ ܚܳܒ݂ܬ݁ܽܘܢ ܠܟ݂ܽܘܢ ܆ ܕ݁ܕ݂ܺܝܢܳܐ
 ܚܰܕ݂ ܥܰܡ ܚܰܕ݂ ܐܺܝܬ݂ ܠܟ݂ܽܘܢ . ܡܶܛܽܠ ܡܳܢܳܐ ܓ݁ܶܝܪ ܠܳܐ ܡܶܬ݂ܥܰܠܒ݂ܺܝܢ ܐܢ̱ܬ݁ܽܘܢ .
 ܘܡܶܛܽܠ ܡܳܢܳܐ ܠܳܐ ܡܶܬ݂ܓ݁ܰܠܙܺܝܢ ܐܢ̱ܬ݁ܽܘܢ .

ܐܶܠܳܐ ܐܰܢ̱ܬ݁ܽܘܢ ܥܳܠܒ݁ܺܝܢ ܐܢ̱ܬ݁ܽܘܢ ܁ ܘܓ݂ܳܠܙܺܝܢ ܐܢ̱ܬ݁ܽܘܢ ܂ ܐܳܦ݂
 ܠܰܐܚܰܝܟ݁ܽܘܢ̈ .

ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܂ ܕ݁ܥܰܘܳܠܶܐ̈ ܡܰܠܟ݁ܽܘܬ݂ܶܗ ܕ݁ܰܐܠܳܗܳܐ
 ܠܳܐ ܝܳܪܬ݁ܺܝܢ ܆ ܠܳܐ ܬ݁ܶܛܥܽܘܢ . ܠܳܐ ܙܰܢܳܝܶܐ̈ . ܘܠܳܐ ܦ݁ܳܠܚܰܝ̈ ܦ݁ܬ݂ܰܟ݂ܪܶܐ̈ . ܘܠܳܐ
 ܓ݁ܰܝܳܪܶܐ̈ . ܘܠܳܐ ܡܚܰܒ݁ܠܶܐ̈ . ܘܠܳܐ ܫܳܟ݂ܒ݁ܰܝ̈ ܥܰܡ ܕ݁ܶܟ݂ܪܶܐ̈ .

ܘܠܳܐ ܥܳܠܽܘܒ݂ܶܐ̈ . ܘܠܳܐ ܓ݁ܰܢܳܒ݂ܶܐ̈ . ܘܠܳܐ ܪܰܘܳܝܶܐ̈ . ܘܠܳܐ
 ܡܨܰܥܪܳܢܶܐ̈ . ܘܠܳܐ ܚܳܛܽܘܦ݂ܶܐ̈ ܇ ܗܳܠܶܝܢ ܡܰܠܟ݁ܽܘܬ݂ܶܗ ܕ݁ܰܐܠܳܗܳܐ ܠܳܐ ܝܳܪܬ݁ܺܝܢ .

ܘܗܳܠܶܝܢ ܐܺܝܬ݂ ܗ̱ܘܰܝ̈ ܒ݁ܐ̱ܢܳܫ ܐ̱ܢܳܫ ܡܶܢܟ݂ܽܘܢ . ܐܶܠܳܐ
 ܣܚܰܝܬ݁ܽܘܢ ܁ ܘܶܐܬ݂ܩܰܕ݁ܰܫܬ݁ܽܘܢ ܂ ܘܶܐܙܕ݁ܰܕ݁ܰܩܬ݁ܽܘܢ ܆ ܒ݁ܰܫܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ
 ܇ ܘܰܒ݂ܪܽܘܚܶܗ ܕ݁ܰܐܠܳܗܰܢ ܀

ܟ݁ܽܠ ܫܰܠܺܝܛ ܠܺܝ . ܐܶܠܳܐ ܠܳܐ ܟ݁ܽܠ ܦ݁ܰܩܳܚ ܠܺܝ . ܟ݁ܽܠ ܫܰܠܺܝܛ
 ܠܺܝ . ܐܶܠܳܐ ܥܠܰܝ ܐ̱ܢܳܫ ܠܳܐ ܢܶܫܬ݁ܰܠܰܛ .

ܡܶܐܟ݂ܽܘܠܬ݁ܳܐ ܕ݁ܟ݂ܰܪܣܳܐ ܆ ܘܟ݂ܰܪܣܳܐ ܕ݁ܡܶܐܟ݂ܽܘܠܬ݁ܳܐ . ܐܰܠܳܗܳܐ
 ܕ݁ܶܝܢ ܠܬ݂ܰܪܬ݁ܰܝܗܶܝܢ̈ ܡܒ݂ܰܛܶܠ . ܦ݁ܰܓ݂ܪܳܐ ܕ݁ܶܝܢ ܠܳܐ ܠܙܳܢܝܽܘܬ݂ܳܐ ܂ ܐܶܠܳܐ ܠܡܳܪܰܢ ܆
 ܘܡܳܪܰܢ ܠܦ݂ܰܓ݂ܪܳܐ .

ܐܰܠܳܗܳܐ ܕ݁ܶܝܢ ܘܰܠܡܳܪܰܢ ܐܰܩܺܝܡ ܆ ܘܠܰܢ ܡܩܺܝܡ ܒ݁ܚܰܝܠܶܗ .

ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܦ݂ܰܓ݂ܪܰܝܟ݁ܽܘܢ̈ ܗܰܕ݁ܳܡܶܐ̈ ܐܶܢܽܘܢ
 ܕ݁ܰܡܫܺܝܚܳܐ ܆ ܢܶܣܰܒ݂ ܗܰܕ݁ܳܡܳܐ ܕ݁ܰܡܫܺܝܚܳܐ ܢܶܥܒ݁ܕ݂ܺܝܘܗ̱ܝ ܗܰܕ݁ܳܡܳܐ ܕ݁ܙܳܢܺܝܬ݂ܳܐ ܆ ܚܳܣ
 .

ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܂ ܕ݁ܡܰܢ ܕ݁ܢܳܩܶܦ݂ ܠܙܳܢܺܝܬ݂ܳܐ ܂ ܚܰܕ݂
 ܗ̱ܽܘ ܦ݁ܓ݂ܰܪ . ܐܰܡܺܝܪ ܓ݁ܶܝܪ ܂ ܕ݁ܢܶܗܘܽܘܢ ܬ݁ܪܰܝܗܽܘܢ̈ ܚܰܕ݂ ܦ݁ܓ݂ܰܪ .

ܡܰܢ ܕ݁ܢܳܩܶܦ݂ ܕ݁ܶܝܢ ܠܡܳܪܰܢ ܆ ܗܳܘܶܐ ܥܰܡܶܗ ܚܕ݂ܳܐ ܪܽܘܚ .

ܥܪܽܘܩܘ ܡܶܢ ܙܳܢܝܽܘܬ݂ܳܐ . ܟ݁ܽܠ ܚܛܺܝܬ݂ܳܐ ܕ݁ܢܶܥܒ݁ܶܕ݂ ܒ݁ܰܪܢܳܫܳܐ ܆
 ܠܒ݂ܰܪ ܡܶܢ ܦ݁ܰܓ݂ܪܶܗ ܗ̱ܺܝ . ܡܰܢ ܕ݁ܰܡܙܰܢܶܐ ܕ݁ܶܝܢ ܆ ܒ݁ܦ݂ܰܓ݂ܪܶܗ ܗ̱ܽܘ ܚܳܛܶܐ .

ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܂ ܕ݁ܦ݂ܰܓ݂ܪܟ݂ܽܘܢ ܗܰܝܟ݁ܠܳܐ ܗܽܘ
 ܕ݁ܪܽܘܚܳܐ ܕ݁ܩܽܘܕ݂ܫܳܐ ܂ ܕ݁ܥܳܡܪܳܐ ܒ݁ܟ݂ܽܘܢ ܇ ܗܳܝ ܕ݁ܩܰܒ݁ܶܠܬ݁ܽܘܢ ܡܶܢ ܐܰܠܳܗܳܐ ܆ ܘܠܳܐ
 ܗܘܰܝܬ݁ܽܘܢ ܕ݁ܢܰܦ݂ܫܟ݂ܽܘܢ ܆

ܐܶܙܕ݁ܒ݂ܶܢܬ݁ܽܘܢ ܓ݁ܶܝܪ ܒ݁ܰܕ݂ܡܰܝܳܐ̈ . ܗܘܰܝܬ݁ܽܘܢ ܗܳܟ݂ܺܝܠ
 ܡܫܰܒ݁ܚܺܝܢ ܠܰܐܠܳܗܳܐ ܒ݁ܦ݂ܰܓ݂ܪܟ݂ܽܘܢ ܘܰܒ݂ܪܽܘܚܟ݂ܽܘܢ ܇ ܗܳܢܽܘܢ ܕ݁ܺܐܝܬ݂ܰܝܗܽܘܢ ܕ݁ܰܐܠܳܗܳܐ
 ܀.܀.܀܀

ܥܰܠ ܐܰܝܠܶܝܢ ܕ݁ܰܟ݂ܬ݂ܰܒ݂ܬ݁ܽܘܢ ܠܺܝ ܕ݁ܶܝܢ ܆ ܫܰܦ݁ܺܝܪ ܗ̱ܽܘ
 ܠܓ݂ܰܒ݂ܪܳܐ ܕ݁ܠܰܐܢ̱ܬ݁ܬ݂ܳܐ ܠܳܐ ܢܶܬ݂ܩܰܪܰܒ݂ .

ܐܶܠܳܐ ܡܶܛܽܠ ܙܳܢܝܽܘܬ݂ܳܐ ܆ ܐ̱ܢܳܫ ܐܰܢ̱ܬ݁ܬ݂ܶܗ ܢܶܐܚܽܘܕ݂ ܇
 ܘܰܐܢ̱ܬ݁ܬ݂ܳܐ ܠܒ݂ܰܥܠܳܗ ܬ݁ܶܐܚܽܘܕ݂ .

ܓ݁ܰܒ݂ܪܳܐ ܠܰܐܢ̱ܬ݁ܬ݂ܶܗ ܚܽܘܒ݁ܳܐ ܕ݁ܡܶܬ݁ܬ݁ܚܺܝܒ݂ ܢܶܦ݂ܪܽܘܥ .
 ܗܳܟ݂ܰܢܳܐ ܐܳܦ݂ ܗܺܝ ܐܰܢ̱ܬ݁ܬ݂ܳܐ ܠܒ݂ܰܥܠܳܗ .

ܐܰܢ̱ܬ݁ܬ݂ܳܐ ܠܳܐ ܫܰܠܺܝܛܳܐ ܥܰܠ ܦ݁ܰܓ݂ܪܳܗ ܆ ܐܶܠܳܐ ܒ݁ܰܥܠܳܗ .
 ܗܳܟ݂ܰܢܳܐ ܐܳܦ݂ ܓ݁ܰܒ݂ܪܳܐ ܠܳܐ ܫܰܠܺܝܛ ܥܰܠ ܦ݁ܰܓ݂ܪܶܗ ܆ ܐܶܠܳܐ ܐܰܢ̱ܬ݁ܬ݂ܶܗ .

ܠܳܐ ܗܳܟ݂ܺܝܠ ܬ݁ܶܓ݂ܠܙܽܘܢ ܚܰܕ݂ ܠܚܰܕ݂ ܆ ܐܶܠܳܐ ܐܶܡܰܬ݂ܝ
 ܕ݁ܰܬ݂ܪܰܝܟ݁ܽܘܢ̈ ܬ݁ܶܫܬ݁ܘܽܘܢ ܒ݁ܰܙܒ݂ܰܢ ܇ ܕ݁ܬ݂ܶܬ݂ܥܢܽܘܢ ܠܨܰܘܡܳܐ ܘܠܰܨܠܽܘܬ݂ܳܐ ܆ ܘܬ݂ܽܘܒ݂
 ܠܳܗ ܠܰܨܒ݂ܽܘܬ݂ܳܐ ܬ݁ܶܬ݂ܦ݁ܢܽܘܢ . ܕ݁ܠܳܐ ܢܢܰܣܶܝܟ݂ܽܘܢ ܣܳܛܳܢܳܐ ܡܶܛܽܠ ܪܶܓ݁ܬ݂ܳܐ
 ܕ݁ܦ݂ܰܓ݂ܪܟ݂ܽܘܢ .

ܗܳܕ݂ܶܐ ܕ݁ܶܝܢ ܐܳܡܰܪ ܐ̱ܢܳܐ ܐܰܝܟ݂ ܕ݁ܠܰܡܚܺܝܠܶܐ̈ ܆ ܠܰܘ ܡܶܢ
 ܦ݁ܽܘܩܕ݁ܳܢܳܐ .

ܐܶܢܳܐ ܓ݁ܶܝܪ ܨܳܒ݂ܶܐ ܐ̱ܢܳܐ ܂ ܕ݁ܟ݂ܽܠܗܽܘܢ ܒ݁ܢܰܝܢܳܫܳܐ̈ ܐܰܟ݂ܘܳܬ݂ܝ
 ܢܶܗܘܽܘܢ ܒ݁ܕ݂ܰܟ݂ܝܽܘܬ݂ܳܐ . ܐܶܠܳܐ ܟ݁ܽܠܢܳܫ ܡܰܘܗܰܒ݂ܬ݁ܳܐ ܝܺܗܺܝܒ݂ܳܐ ܠܶܗ ܡܶܢ ܐܰܠܳܗܳܐ ܇
 ܐܺܝܬ݂ ܕ݁ܗܳܟ݂ܰܢܳܐ ܂ ܘܺܐܝܬ݂ ܕ݁ܗܳܟ݂ܰܢܳܐ .

ܐܳܡܰܪ ܐ̱ܢܳܐ ܕ݁ܶܝܢ ܠܰܐܝܠܶܝܢ ܕ݁ܠܰܝܬ݁ ܠܗܽܘܢ ܢܶܫܶܐ̈ ܂
 ܘܠܰܐܪܡܠܳܬ݂ܳܐ̈ ܆ ܕ݁ܦ݂ܰܩܳܚ ܠܗܽܘܢ ܐܶܢ ܢܩܰܘܽܘܢ ܐܰܟ݂ܘܳܬ݂ܝ .

ܐܶܢ ܠܳܐ ܕ݁ܶܝܢ ܡܣܰܝܒ݁ܪܺܝܢ ܂ ܢܶܙܕ݁ܰܘܓ݂ܽܘܢ . ܦ݁ܰܩܳܚ ܓ݁ܶܝܪ
 ܠܡܶܣܰܒ݂ ܐܰܢ̱ܬ݁ܬ݂ܳܐ ܛܳܒ݂ ܡܶܢ ܕ݁ܰܠܡܺܐܩܰܕ݂ ܒ݁ܪܶܓ݁ܬ݂ܳܐ .

ܠܰܐܝܠܶܝܢ ܕ݁ܶܝܢ ܕ݁ܺܐܝܬ݂ ܠܗܽܘܢ ܢܶܫܶܐ̈ ܂ ܡܦ݂ܰܩܶܕ݂ ܐ̱ܢܳܐ ܇ ܠܳܐ
 ܐܶܢܳܐ ܐܶܠܳܐ ܡܳܪܝ ܆ ܕ݁ܰܐܢ̱ܬ݁ܬ݂ܳܐ ܡܶܢ ܒ݁ܰܥܠܳܗ ܠܳܐ ܬ݁ܶܦ݂ܪܽܘܫ .

ܘܶܐܢ ܬ݁ܶܦ݂ܪܽܘܫ ܆ ܬ݁ܩܰܘܶܐ ܕ݁ܠܳܐ ܓ݁ܰܒ݂ܪܳܐ . ܐܰܘ ܠܒ݂ܰܥܠܳܗ
 ܬ݁ܶܬ݂ܪܰܥܶܐ . ܘܓ݂ܰܒ݂ܪܳܐ ܠܰܐܢ̱ܬ݁ܬ݂ܶܗ ܠܳܐ ܢܶܫܒ݁ܽܘܩ .

ܠܫܰܪܟ݁ܳܐ ܕ݁ܶܝܢ ܐܳܡܰܪ ܐ̱ܢܳܐ . ܐܶܢܳܐ ܁ ܠܳܐ ܡܳܪܝ . ܐܶܢ ܐܺܝܬ݂
 ܐܰܚܳܐ ܕ݁ܺܐܝܬ݂ ܠܶܗ ܐܰܢ̱ܬ݁ܬ݂ܳܐ ܕ݁ܠܳܐ ܡܗܰܝܡܢܳܐ ܇ ܘܗܺܝ ܨܳܒ݂ܝܳܐ ܕ݁ܬ݂ܶܥܡܰܪ ܥܰܡܶܗ ܆ ܠܳܐ
 ܢܶܫܒ݁ܩܺܝܗ .

ܘܰܐܢ̱ܬ݁ܬ݂ܳܐ ܂ ܐܰܝܕ݂ܳܐ ܕ݁ܺܐܝܬ݂ ܠܳܗ ܒ݁ܰܥܠܳܐ ܕ݁ܠܳܐ ܡܗܰܝܡܶܢ ܇
 ܘܗܽܘ ܨܳܒ݂ܶܐ ܕ݁ܢܶܥܡܰܪ ܥܰܡܳܗ ܆ ܠܳܐ ܬ݁ܶܫܒ݁ܽܘܩ ܒ݁ܰܥܠܳܗ .

ܡܩܰܕ݁ܰܫ ܗ̱ܽܘ ܓ݁ܶܝܪ ܓ݁ܰܒ݂ܪܳܐ ܁ ܐܰܝܢܳܐ ܕ݁ܠܳܐ ܡܗܰܝܡܶܢ ܂
 ܒ݁ܰܐܢ̱ܬ݁ܬ݂ܳܐ ܕ݁ܰܡܗܰܝܡܢܳܐ . ܘܰܡܩܰܕ݁ܫܳܐ ܗ̱ܝ ܐܰܢ̱ܬ݁ܬ݂ܳܐ ܁ ܐܰܝܕ݂ܳܐ ܕ݁ܠܳܐ ܡܗܰܝܡܢܳܐ ܂
 ܒ݁ܓ݂ܰܒ݂ܪܳܐ ܕ݁ܰܡܗܰܝܡܶܢ . ܘܶܐܢ ܠܳܐ ܇ ܒ݁ܢܰܝܗܽܘܢ̈ ܛܰܡܺܐܝܢ ܐܶܢܽܘܢ . ܗܳܫܳܐ ܕ݁ܶܝܢ
 ܕ݁ܟ݂ܶܝܢ ܐܶܢܽܘܢ .

ܐܶܢ ܕ݁ܶܝܢ ܗܰܘ ܕ݁ܠܳܐ ܡܗܰܝܡܶܢ ܦ݁ܳܪܶܫ ܂ ܢܶܦ݂ܪܽܘܫ . ܠܳܐ
 ܡܫܰܥܒ݁ܰܕ݂ ܐܰܚܳܐ ܐܰܘ ܚܳܬ݂ܳܐ ܒ݁ܗܳܠܶܝܢ . ܠܰܫܠܳܡܳܐ ܗܽܘ ܩܪܳܢ ܐܰܠܳܗܳܐ .

ܡܳܢܳܐ ܓ݁ܶܝܪ ܝܳܕ݂ܥܳܐ ܐܰܢ̱ܬ݁ܝ ܐܰܢ̱ܬ݁ܬ݂ܳܐ ܆ ܐܶܢ ܠܒ݂ܰܥܠܶܟ݂ܝ
 ܬ݁ܰܚܶܝܢ . ܐܰܘ ܐܰܢ̱ܬ݁ ܓ݁ܰܒ݂ܪܳܐ ܝܳܕ݂ܰܥ ܐܰܢ̱ܬ݁ ܆ ܐܶܢ ܠܰܐܢ̱ܬ݁ܬ݂ܳܟ݂ ܬ݁ܰܚܶܐ ܆

ܐܶܠܳܐ ܐ̱ܢܳܫ ܐ̱ܢܳܫ ܐܰܝܟ݂ ܕ݁ܰܦ݂ܠܰܓ݂ ܠܶܗ ܡܳܪܝܳܐ ܆ ܘܐ̱ܢܳܫ ܐܰܝܟ݂
 ܕ݁ܰܩܪܳܝܗ̱ܝ ܐܰܠܳܗܳܐ ܆ ܗܳܟ݂ܰܢܳܐ ܢܗܰܠܶܟ݂ . ܘܳܐܦ݂ ܠܟ݂ܽܠܗܶܝܢ ܥܺܕ݂ܳܬ݂ܳܐ̈ ܗܳܟ݂ܰܢܳܐ
 ܡܦ݂ܰܩܶܕ݂ ܐ̱ܢܳܐ ܀

ܐܶܢ ܟ݁ܰܕ݂ ܓ݁ܙܺܝܪ ܐ̱ܢܳܫ ܐܶܬ݂ܩܪܺܝ ܆ ܠܳܐ ܢܶܗܦ݁ܽܘܟ݂ ܠܶܗ
 ܠܥܽܘܪܠܽܘܬ݂ܳܐ . ܘܶܐܢ ܒ݁ܥܽܘܪܠܽܘܬ݂ܳܐ ܐܶܬ݂ܩܪܺܝ ܆ ܠܳܐ ܢܶܓ݂ܙܽܘܪ .

ܓ݁ܙܽܘܪܬ݁ܳܐ ܓ݁ܶܝܪ ܠܳܐ ܗ̱ܘܳܬ݂ ܡܶܕ݁ܶܡ ܆ ܐܳܦ݂ ܠܳܐ ܥܽܘܪܠܽܘܬ݂ܳܐ .
 ܐܶܠܳܐ ܢܛܽܘܪܳܬ݂ܳܐ̈ ܕ݁ܦ݂ܽܘܩܕ݁ܳܢܰܘܗ̱ܝ̈ ܕ݁ܰܐܠܳܗܳܐ .

ܟ݁ܽܠܢܳܫ ܒ݁ܩܶܪܝܳܢܳܐ ܕ݁ܶܐܬ݂ܩܪܺܝ ܂ ܒ݁ܶܗ ܢܩܰܘܶܐ .

ܐܶܢ ܥܰܒ݂ܕ݁ܳܐ ܐܶܬ݂ܩܪܺܝܬ݁ ܆ ܠܳܐ ܢܶܬ݂ܒ݁ܛܶܠ ܠܳܟ݂ . ܐܶܠܳܐ ܐܳܦ݂ܶܢ
 ܡܶܫܟ݁ܰܚ ܐܰܢ̱ܬ݁ ܠܡܶܬ݂ܚܰܪܳܪܽܘ ܆ ܓ݁ܒ݂ܺܝ ܠܳܟ݂ ܕ݁ܬ݂ܶܦ݂ܠܽܘܚ .

ܐܰܝܢܳܐ ܓ݁ܶܝܪ ܕ݁ܥܰܒ݂ܕ݁ܳܐ ܐܶܬ݂ܩܪܺܝ ܒ݁ܡܳܪܰܢ ܆ ܡܚܰܪܪܳܐ ܗܽܘ
 ܕ݁ܰܐܠܳܗܳܐ . ܗܳܟ݂ܰܢܳܐ ܐܳܦ݂ ܐܰܝܢܳܐ ܕ݁ܒ݂ܰܪ ܚܺܐܪܶܐ̈ ܐܶܬ݂ܩܪܺܝ ܆ ܥܰܒ݂ܕ݁ܳܐ ܗܽܘ
 ܕ݁ܰܡܫܺܝܚܳܐ .

ܒ݁ܰܕ݂ܡܰܝܳܐ̈ ܐܶܙܕ݁ܒ݂ܶܢܬ݁ܽܘܢ . ܠܳܐ ܬ݁ܶܗܘܽܘܢ ܥܰܒ݂ܕ݁ܶܐ̈
 ܕ݁ܰܒ݂ܢܰܝܢܳܫܳܐ̈ .

ܟ݁ܽܠܢܳܫ ܒ݁ܡܶܕ݁ܶܡ ܕ݁ܶܐܬ݂ܩܪܺܝ ܐܰܚܰܝ̈ ܆ ܒ݁ܶܗ ܢܩܰܘܶܐ ܠܘܳܬ݂
 ܐܰܠܳܗܳܐ ܀

ܥܰܠ ܒ݁ܬ݂ܽܘܠܽܘܬ݂ܳܐ ܕ݁ܶܝܢ ܆ ܦ݁ܽܘܩܕ݁ܳܢܳܐ ܡܶܢ ܐܰܠܳܗܳܐ ܠܳܐ
 ܐܰܚܺܝܕ݂ ܐ̱ܢܳܐ . ܡܶܠܟ݁ܳܐ ܕ݁ܶܝܢ ܝܳܗܶܒ݂ ܐ̱ܢܳܐ ܆ ܐܰܝܟ݂ ܓ݁ܰܒ݂ܪܳܐ ܕ݁ܶܐܬ݂ܚܰܢܢܶܬ݂ ܡܶܢ
 ܐܰܠܳܗܳܐ ܕ݁ܶܐܗܘܶܐ ܡܗܰܝܡܰܢ .

ܘܣܳܒ݂ܰܪ ܐ̱ܢܳܐ ܕ݁ܗܳܕ݂ܶܐ ܫܰܦ݁ܺܝܪܳܐ ܇ ܡܶܛܽܠ ܐܰܢܰܢܩܺܐ ܕ݁ܙܰܒ݂ܢܳܐ
 ܆ ܕ݁ܦ݂ܰܩܳܚ ܠܶܗ ܠܒ݂ܰܪܢܳܫܳܐ ܂ ܕ݁ܗܳܟ݂ܰܢܳܐ ܢܶܗܘܶܐ .

ܐܰܣܺܝܪ ܐܰܢ̱ܬ݁ ܒ݁ܰܐܢ̱ܬ݁ܬ݂ܳܐ ܆ ܠܳܐ ܬ݁ܶܒ݂ܥܶܐ ܫܪܳܝܳܐ . ܫܪܶܐ
 ܐܰܢ̱ܬ݁ ܡܶܢ ܐܰܢ̱ܬ݁ܬ݂ܳܐ ܆ ܠܳܐ ܬ݁ܶܒ݂ܥܶܐ ܐܰܢ̱ܬ݁ܬ݂ܳܐ .

ܘܶܐܢ ܬ݁ܶܣܰܒ݂ ܐܰܢ̱ܬ݁ܬ݂ܳܐ ܠܳܐ ܚܳܛܶܐ ܐܰܢ̱ܬ݁ ܇ ܘܶܐܢ ܒ݁ܬ݂ܽܘܠܬ݁ܳܐ
 ܬ݁ܶܗܘܶܐ ܠܓ݂ܰܒ݂ܪܳܐ ܠܳܐ ܚܳܛܝܳܐ ܆ ܐܽܘܠܨܳܢܳܐ ܕ݁ܶܝܢ ܒ݁ܰܦ݂ܓ݂ܰܪ ܗܳܘܶܐ ܠܰܐܝܠܶܝܢ
 ܕ݁ܗܳܟ݂ܰܢܳܐ ܐܶܢܽܘܢ . ܐܶܢܳܐ ܕ݁ܶܝܢ ܥܠܰܝܟ݁ܽܘܢ ܚܳܐܶܣ ܐ̱ܢܳܐ .

ܘܗܳܕ݂ܶܐ ܐܳܡܰܪ ܐ̱ܢܳܐ ܐܰܚܰܝ̈ . ܕ݁ܙܰܒ݂ܢܳܐ ܡܶܟ݁ܺܝܠ ܐܶܙܕ݁ܰܠܗܰܙ
 ܠܶܗ . ܕ݁ܰܐܝܠܶܝܢ ܕ݁ܺܐܝܬ݂ ܠܗܽܘܢ ܢܶܫܶܐ̈ ܆ ܢܶܗܘܽܘܢ ܐܰܝܟ݂ ܕ݁ܠܰܝܬ݁ ܠܗܽܘܢ .

ܘܰܐܝܠܶܝܢ ܕ݁ܒ݂ܳܟ݂ܶܝܢ ܆ ܐܰܝܟ݂ ܠܳܐ ܒ݁ܳܟ݂ܶܝܢ . ܘܰܐܝܠܶܝܢ
 ܕ݁ܚܳܕ݂ܶܝܢ ܆ ܐܰܝܟ݂ ܠܳܐ ܚܳܕ݂ܶܝܢ . ܘܰܐܝܠܶܝܢ ܕ݁ܙܳܒ݂ܢܺܝܢ ܆ ܐܰܝܟ݂ ܠܳܐ ܡܩܰܕ݁ܶܝܢ .

ܘܰܐܝܠܶܝܢ ܕ݁ܡܶܬ݂ܚܰܫܚܺܝܢ ܒ݁ܥܳܠܡܳܐ ܗܳܢܳܐ ܆ ܠܳܐ ܠܒ݂ܰܪ ܡܶܢ
 ܙܶܕ݂ܩܳܐ ܕ݁ܰܚܫܰܚܬ݂ܳܐ . ܥܳܒ݂ܰܪ ܠܶܗ ܓ݁ܶܝܪ ܐܶܣܟ݁ܺܡܶܗ ܕ݁ܥܳܠܡܳܐ ܗܳܢܳܐ .

ܡܶܛܽܠ ܗܳܢܳܐ ܨܳܒ݂ܶܐ ܐ̱ܢܳܐ ܕ݁ܰܕ݂ܠܳܐ ܨܶܦ݂ܬ݂ܳܐ ܬ݁ܶܗܘܽܘܢ . ܐܰܝܢܳܐ
 ܓ݁ܶܝܪ ܕ݁ܠܰܝܬ݁ ܠܶܗ ܐܰܢ̱ܬ݁ܬ݂ܳܐ ܆ ܪܳܢܶܐ ܒ݁ܰܕ݂ܡܳܪܶܗ ܂ ܕ݁ܰܐܝܟ݁ܰܢܳܐ ܢܶܫܦ݁ܰܪ ܠܡܳܪܶܗ
 .

ܘܰܐܝܢܳܐ ܕ݁ܺܐܝܬ݂ ܠܶܗ ܐܰܢ̱ܬ݁ܬ݂ܳܐ ܆ ܝܳܨܶܦ݂ ܕ݁ܥܳܠܡܳܐ ܂
 ܕ݁ܰܐܝܟ݁ܰܢܳܐ ܢܶܫܦ݁ܰܪ ܠܰܐܢ̱ܬ݁ܬ݂ܶܗ .

ܦ݁ܽܘܪܫܳܢܳܐ ܕ݁ܶܝܢ ܐܺܝܬ݂ ܐܳܦ݂ ܒ݁ܰܝܢܳܬ݂ ܐܰܢ̱ܬ݁ܬ݂ܳܐ
 ܠܰܒ݂ܬ݂ܽܘܠܬ݁ܳܐ . ܐܰܝܕ݂ܳܐ ܕ݁ܰܠܓ݂ܰܒ݂ܪܳܐ ܠܳܐ ܗܘܳܬ݂ ܆ ܪܳܢܝܳܐ ܒ݁ܡܳܪܳܗ ܇ ܕ݁ܬ݂ܶܗܘܶܐ
 ܩܰܕ݁ܺܝܫܳܐ ܒ݁ܦ݂ܰܓ݂ܪܳܗ ܘܰܒ݂ܪܽܘܚܳܗ . ܘܰܐܝܕ݂ܳܐ ܕ݁ܺܐܝܬ݂ ܠܳܗ ܒ݁ܰܥܠܳܐ ܆ ܪܳܢܝܳܐ ܕ݁ܥܳܠܡܳܐ
 ܇ ܕ݁ܰܐܝܟ݁ܰܢܳܐ ܬ݁ܶܫܦ݁ܰܪ ܠܒ݂ܰܥܠܳܗ .

ܗܳܕ݂ܶܐ ܕ݁ܶܝܢ ܠܥܽܘܕ݂ܪܳܢܟ݂ܽܘܢ ܗ̱ܽܘ ܕ݁ܺܝܠܟ݂ܽܘܢ ܐܳܡܰܪ ܐ̱ܢܳܐ .
 ܠܳܐ ܗ̱ܘܳܐ ܡܰܚܢܽܘܩܺܝܬ݂ܳܐ ܪܳܡܶܐ ܐ̱ܢܳܐ ܠܟ݂ܽܘܢ ܆ ܐܶܠܳܐ ܕ݁ܬ݂ܶܗܘܽܘܢ ܐܰܡܺܝܢܺܝܢ ܠܘܳܬ݂
 ܡܳܪܟ݂ܽܘܢ ܒ݁ܶܐܣܟ݁ܺܡܳܐ ܫܰܦ݁ܺܝܪܳܐ ܇ ܟ݁ܰܕ݂ ܠܳܐ ܪܳܢܶܝܢ ܐܢ̱ܬ݁ܽܘܢ ܒ݁ܥܳܠܡܳܐ .

ܐܶܢ ܐ̱ܢܳܫ ܕ݁ܶܝܢ ܣܳܒ݂ܰܪ ܕ݁ܡܶܬ݂ܒ݁ܰܙܰܚ ܒ݁ܰܒ݂ܬ݂ܽܘܠܬ݁ܶܗ ܇
 ܕ݁ܰܥܒ݂ܰܪ ܙܰܒ݂ܢܳܗ ܂ ܘܠܳܐ ܝܰܗܒ݁ܳܗ ܠܓ݂ܰܒ݂ܪܳܐ ܆ ܘܘܳܠܝܳܐ ܕ݁ܢܶܬ݁ܠܺܝܗ ܆ ܐܰܝܟ݂ ܕ݁ܨܳܒ݂ܶܐ
 ܢܶܥܒ݁ܶܕ݂ . ܠܳܐ ܚܳܛܶܐ . ܬ݁ܶܙܕ݁ܰܘܰܓ݂ .

ܐܰܝܢܳܐ ܕ݁ܶܝܢ ܕ݁ܫܰܪܺܝܪܳܐܝܺܬ݂ ܦ݁ܣܰܩ ܒ݁ܪܶܥܝܳܢܶܗ ܇ ܘܠܳܐ ܐܳܠܨܳܐ
 ܠܶܗ ܨܒ݂ܽܘܬ݂ܳܐ ܇ ܘܫܰܠܺܝܛ ܥܰܠ ܨܶܒ݂ܝܳܢܶܗ ܇ ܘܗܳܟ݂ܰܢܳܐ ܕ݁ܳܢ ܒ݁ܠܶܒ݁ܶܗ ܂ ܕ݁ܢܶܛܰܪ
 ܒ݁ܬ݂ܽܘܠܬ݁ܶܗ ܆ ܫܰܦ݁ܺܝܪ ܥܳܒ݂ܶܕ݂ .

ܘܰܐܝܢܳܐ ܗܳܟ݂ܺܝܠ ܕ݁ܝܳܗܶܒ݂ ܒ݁ܬ݂ܽܘܠܬ݁ܶܗ ܆ ܫܰܦ݁ܺܝܪ ܥܳܒ݂ܶܕ݂ .
 ܘܰܐܝܢܳܐ ܕ݁ܠܳܐ ܝܳܗܶܒ݂ ܒ݁ܬ݂ܽܘܠܬ݁ܶܗ ܆ ܝܰܬ݁ܺܝܪܳܐܝܺܬ݂ ܫܰܦ݁ܺܝܪ ܥܳܒ݂ܶܕ݂ ܀

ܐܰܢ̱ܬ݁ܬ݂ܳܐ ܟ݁ܡܳܐ ܕ݁ܚܰܝ ܒ݁ܰܥܠܳܗ ܆ ܐܰܣܺܝܪܳܐ ܗ̱ܝ ܒ݁ܢܳܡܽܘܣܳܐ .
 ܐܶܢ ܕ݁ܶܝܢ ܢܶܕ݂ܡܰܟ݂ ܒ݁ܰܥܠܳܗ ܆ ܡܚܰܪܪܳܐ ܗ̱ܝ ܕ݁ܬ݂ܶܗܘܶܐ ܠܡܰܢ ܕ݁ܨܳܒ݂ܝܳܐ . ܒ݁ܰܠܚܽܘܕ݂
 ܒ݁ܡܳܪܰܢ .

ܛܽܘܒ݂ܶܝܗ ܕ݁ܶܝܢ ܁ ܐܶܢ ܗܳܟ݂ܰܢܳܐ ܬ݁ܩܰܘܶܐ ܐܰܝܟ݂ ܪܶܥܝܳܢܝ ܕ݁ܺܝܠܝ .
 ܣܳܒ݂ܰܪ ܐ̱ܢܳܐ ܕ݁ܶܝܢ ܐܳܦ݂ ܐܶܢܳܐ ܆ ܕ݁ܪܽܘܚܳܐ ܕ݁ܰܐܠܳܗܳܐ ܐܺܝܬ݂ ܒ݁ܺܝ ܀.܀.܀܀

ܥܰܠ ܕ݁ܶܒ݂ܚܶܐ̈ ܕ݁ܶܝܢ ܕ݁ܰܦ݂ܬ݂ܰܟ݂ܪܶܐ̈ ܆ ܝܳܕ݂ܥܺܝܢܰܢ ܕ݁ܰܒ݂ܟ݂ܽܠܰܢ
 ܐܺܝܬ݂ ܝܺܕ݂ܰܥܬ݂ܳܐ . ܘܺܝܕ݂ܰܥܬ݂ܳܐ ܡܰܚܬ݁ܪܳܐ ܆ ܚܽܘܒ݁ܳܐ ܕ݁ܶܝܢ ܒ݁ܳܢܶܐ .

ܐܶܢ ܐ̱ܢܳܫ ܕ݁ܶܝܢ ܣܳܒ݂ܰܪ ܕ݁ܝܳܕ݂ܰܥ ܡܶܕ݁ܶܡ ܆ ܠܳܐ ܥܕ݂ܰܟ݁ܺܝܠ ܡܶܕ݁ܶܡ
 ܝܺܕ݂ܰܥ ܂ ܐܰܝܟ݂ ܡܳܐ ܕ݁ܘܳܠܶܐ ܠܶܗ ܠܡܶܕ݁ܰܥ .

ܐܶܢ ܐ̱ܢܳܫ ܕ݁ܶܝܢ ܡܰܚܶܒ݂ ܠܰܐܠܳܗܳܐ ܆ ܗܳܢܳܐ ܐܶܬ݂ܺܝܕ݂ܰܥ ܡܶܢܶܗ
 ܀

ܥܰܠ ܡܶܐܟ݂ܽܘܠܬ݁ܳܐ ܗܳܟ݂ܺܝܠ ܕ݁ܕ݂ܶܒ݂ܚܶܐ̈ ܕ݁ܰܦ݂ܬ݂ܰܟ݂ܪܶܐ̈ ܆
 ܝܳܕ݂ܥܺܝܢܰܢ ܕ݁ܠܳܐ ܗ̱ܘܳܐ ܡܶܕ݁ܶܡ ܗ̱ܽܘ ܦ݁ܬ݂ܰܟ݂ܪܳܐ ܒ݁ܥܳܠܡܳܐ . ܘܰܕ݂ܠܰܝܬ݁ ܐܰܠܳܗ ܐ̱ܚܪܺܝܢ
 ܐܶܠܳܐ ܐܶܢ ܚܰܕ݂ .

ܐܳܦ݂ܶܢ ܓ݁ܶܝܪ ܐܺܝܬ݂ ܕ݁ܡܶܬ݂ܩܪܶܝܢ ܐܰܠܳܗܶܐ̈ ܂ ܐܰܘ ܒ݁ܰܫܡܰܝܳܐ ܁ ܐܰܘ
 ܒ݁ܰܐܪܥܳܐ ܇ ܐܰܝܟ݁ܰܢܳܐ ܕ݁ܺܐܝܬ݂ ܐܰܠܳܗܶܐ̈ ܣܰܓ݁ܺܝܶܐܐ̈ ܂ ܘܡܳܪܰܘܳܬ݂ܳܐ̈ ܣܰܓ݁ܺܝܶܐܐ̈
 ܆

ܐܶܠܳܐ ܠܰܢ ܕ݁ܺܝܠܰܢ ܚܰܕ݂ ܗ̱ܽܘ ܐܰܠܳܗܳܐ ܂ ܐܰܒ݂ܳܐ . ܕ݁ܟ݂ܽܠ ܡܶܢܶܗ
 ܘܰܚܢܰܢ ܒ݁ܶܗ . ܘܚܰܕ݂ ܡܳܪܝܳܐ ܝܶܫܽܘܥ ܡܫܺܝܚܳܐ . ܕ݁ܟ݂ܽܠ ܒ݁ܺܐܝܕ݂ܶܗ ܘܳܐܦ݂ ܚܢܰܢ
 ܒ݁ܺܐܝܕ݂ܶܗ .

ܐܶܠܳܐ ܠܳܐ ܗ̱ܘܳܐ ܒ݁ܟ݂ܽܠܢܳܫ ܝܺܕ݂ܰܥܬ݂ܳܐ . ܐܺܝܬ݂ ܓ݁ܶܝܪ ܐ̱ܢܳܫܳܐ
 ܕ݁ܰܒ݂ܬ݂ܺܐܪܬ݁ܗܽܘܢ ܥܕ݂ܰܡܳܐ ܠܗܳܫܳܐ ܆ ܕ݁ܥܰܠ ܦ݁ܬ݂ܰܟ݂ܪܶܐ̈ ܐܰܝܟ݂ ܕ݁ܰܕ݂ܒ݂ܺܝܚܳܐ ܐܳܟ݂ܠܺܝܢ
 . ܘܡܶܛܽܠ ܕ݁ܰܟ݂ܪܺܝܗܳܐ ܬ݁ܺܐܪܬ݁ܗܽܘܢ ܡܶܬ݁ܛܰܘܫܳܐ .

ܡܶܐܟ݂ܽܘܠܬ݁ܳܐ ܕ݁ܶܝܢ ܠܳܐ ܡܩܰܪܒ݂ܳܐ ܠܰܢ ܠܰܐܠܳܗܳܐ . ܠܳܐ ܓ݁ܶܝܪ ܐܶܢ
 ܐܳܟ݂ܠܺܝܢܰܢ ܡܶܬ݂ܝܰܬ݁ܪܺܝܢܰܢ ܆ ܘܠܳܐ ܐܶܢ ܠܳܐ ܢܶܐܟ݂ܽܘܠ ܡܶܬ݂ܒ݁ܰܨܪܺܝܢܰܢ .

ܚܙܰܘ ܕ݁ܶܝܢ ܂ ܕ݁ܰܠܡܳܐ ܫܽܘܠܛܳܢܟ݂ܽܘܢ ܗܳܢܳܐ ܢܶܗܘܶܐ ܬ݁ܽܘܩܰܠܬ݁ܳܐ
 ܠܰܟ݂ܪܺܝܗܶܐ̈ .

ܐܶܢ ܐ̱ܢܳܫ ܓ݁ܶܝܪ ܢܶܚܙܶܝܟ݂ ܠܳܟ݂ ܂ ܕ݁ܺܐܝܬ݂ ܒ݁ܳܟ݂ ܝܺܕ݂ܰܥܬ݂ܳܐ ܂
 ܕ݁ܰܣܡܺܝܟ݂ ܐܰܢ̱ܬ݁ ܒ݁ܶܝܬ݂ ܦ݁ܬ݂ܰܟ݂ܪܶܐ̈ ܆ ܠܳܐ ܗܳܐ ܬ݁ܺܐܪܬ݁ܶܗ ܡܶܛܽܠ ܕ݁ܰܟ݂ܪܺܝܗ ܗ̱ܽܘ ܇
 ܡܶܫܬ݁ܰܪܪܳܐ ܠܡܶܐܟ݂ܰܠ ܕ݁ܰܕ݂ܒ݂ܺܝܚܳܐ ܆

ܘܳܐܒ݂ܶܕ݂ ܠܶܗ ܒ݁ܺܝܕ݂ܰܥܬ݂ܳܟ݂ ܕ݁ܺܝܠܳܟ݂ ܗܰܘ ܐܰܝܢܳܐ ܕ݁ܰܡܪܰܥ ܇
 ܕ݁ܡܶܛܽܠܳܬ݂ܶܗ ܡܺܝܬ݂ ܡܫܺܝܚܳܐ .

ܘܶܐܢ ܗܳܟ݂ܰܢܳܐ ܡܰܣܟ݁ܠܺܝܢ ܐܢ̱ܬ݁ܽܘܢ ܒ݁ܰܐܚܰܝܟ݁ܽܘܢ̈ ܆ ܘܰܡܩܰܦ݁ܚܺܝܢ
 ܐܢ̱ܬ݁ܽܘܢ ܬ݁ܺܐܪܳܬ݂ܗܽܘܢ̈ ܡܰܪܥܳܬ݂ܳܐ̈ ܆ ܒ݁ܰܡܫܺܝܚܳܐ ܗܽܘ ܡܰܣܟ݁ܠܺܝܢ ܐܢ̱ܬ݁ܽܘܢ .

ܡܶܛܽܠ ܗܳܢܳܐ ܐܶܢ ܡܶܐܟ݂ܽܘܠܬ݁ܳܐ ܡܰܟ݂ܫܠܳܐ ܠܳܐܚܝ ܆ ܠܥܳܠܰܡ ܒ݁ܶܣܪܳܐ
 ܠܳܐ ܐܶܟ݂ܽܘܠ ܂ ܕ݁ܠܳܐ ܐܰܟ݂ܫܶܠ ܠܳܐܚܝ ܀

ܠܡܳܐ ܠܳܐ ܗ̱ܘܺܝܬ݂ ܒ݁ܰܪ ܚܺܐܪܶܐ̈ . ܐܰܘ ܠܳܐ ܗ̱ܘܺܝܬ݂ ܫܠܺܝܚܳܐ . ܐܰܘ
 ܠܝܶܫܽܘܥ ܡܫܺܝܚܳܐ ܡܳܪܰܢ ܠܳܐ ܚܙܺܝܬ݂ . ܐܰܘ ܠܳܐ ܗ̱ܘܰܝܬ݁ܽܘܢ ܥܒ݂ܳܕ݂ܝ ܒ݁ܡܳܪܝ ܆

ܘܶܐܢ ܠܰܐ̱ܚܪܳܢܶܐ̈ ܠܳܐ ܗ̱ܘܺܝܬ݂ ܫܠܺܝܚܳܐ ܆ ܐܶܠܳܐ ܠܟ݂ܽܘܢ ܐܺܝܬ݂ܰܝ .
 ܘܚܳܬ݂ܡܳܐ ܕ݁ܰܫܠܺܝܚܽܘܬ݂ܝ ܐܰܢ̱ܬ݁ܽܘܢ ܐܶܢܽܘܢ .

ܘܡܰܦ݁ܰܩ ܒ݁ܪܽܘܚܝ ܠܰܐܝܠܶܝܢ ܕ݁ܕ݂ܳܝܢܺܝܢ ܠܺܝ ܂ ܗܳܢܰܘ .

ܠܡܳܐ ܠܳܐ ܫܰܠܺܝܛ ܠܰܢ ܠܡܶܐܟ݂ܰܠ ܘܰܠܡܶܫܬ݁ܳܐ .

ܘܰܠܡܳܐ ܠܳܐ ܫܰܠܺܝܛ ܠܰܢ ܚܳܬ݂ܳܐ ܐܰܢ̱ܬ݁ܬ݂ܳܐ ܠܡܰܟ݂ܪܳܟ݂ܽܘ ܥܰܡܰܢ ܆
 ܐܰܝܟ݂ ܫܰܪܟ݁ܳܐ ܕ݁ܰܫܠܺܝܚܶܐ̈ ܇ ܘܰܐܝܟ݂ ܐܰܚܰܘܗ̱ܝ̈ ܕ݁ܡܳܪܰܢ ܂ ܘܰܐܝܟ݂ ܟ݁ܺܐܦ݂ܳܐ .

ܐܰܘ ܐܶܢܳܐ ܒ݁ܰܠܚܽܘܕ݂ ܘܒ݂ܰܪܢܰܒ݂ܰܐ ܂ ܠܰܝܬ݁ ܠܰܢ ܫܽܘܠܛܳܢܳܐ ܕ݁ܠܳܐ
 ܢܶܦ݂ܠܽܘܚ ܆

ܡܰܢܽܘ ܕ݁ܡܰܦ݂ܠܰܚ ܒ݁ܦ݂ܳܠܚܽܘܬ݂ܳܐ ܒ݁ܢܰܦ݂ܩܳܬ݂ܳܐ̈ ܕ݁ܢܰܦ݂ܫܶܗ . ܐܰܘ
 ܡܰܢܽܘ ܕ݁ܢܳܨܶܒ݂ ܟ݁ܰܪܡܳܐ ܆ ܘܡܶܢ ܦ݁ܺܐܪܰܘܗ̱ܝ̈ ܠܳܐ ܐܳܟ݂ܶܠ . ܐܰܘ ܡܰܢܽܘ ܕ݁ܪܳܥܶܐ ܥܢܳܐ ܆
 ܘܡܶܢ ܚܰܠܒ݂ܳܐ ܕ݁ܡܰܪܥܺܝܬ݂ܶܗ ܠܳܐ ܐܳܟ݂ܶܠ .

ܕ݁ܰܠܡܳܐ ܐܰܝܟ݂ ܒ݁ܰܪܢܳܫܳܐ ܗܳܠܶܝܢ ܐܳܡܰܪ ܐ̱ܢܳܐ . ܗܳܐ ܐܳܦ݂
 ܢܳܡܽܘܣܳܐ ܗܳܠܶܝܢ ܐܶܡܰܪ .

ܟ݁ܬ݂ܺܝܒ݂ ܓ݁ܶܝܪ ܒ݁ܶܗ ܒ݁ܢܳܡܽܘܣܳܐ ܕ݁ܡܽܘܫܶܐ ܆ ܕ݁ܠܳܐ ܬ݁ܶܒ݂ܠܽܘܡ
 ܬ݁ܰܘܪܳܐ ܕ݁ܡܰܕ݂ܪܶܟ݂ . ܠܡܳܐ ܥܰܠ ܬ݁ܰܘܪܶܐ̈ ܒ݁ܛܺܝܠ ܠܶܗ ܠܰܐܠܳܗܳܐ .

ܐܶܠܳܐ ܝܺܕ݂ܺܝܥܳܐ ܕ݁ܡܶܛܽܠܳܬ݂ܰܢ ܗ̱ܽܘ ܐܶܡܰܪ ܇ ܘܡܶܛܽܠܳܬ݂ܰܢ ܓ݁ܶܝܪ
 ܐܶܬ݂ܟ݁ܰܬ݂ܒ݁ܰܬ݂ ܆ ܡܶܛܽܠ ܕ݁ܥܰܠ ܣܰܒ݂ܪܳܐ ܗܽܘ ܘܳܠܶܐ ܠܶܗ ܠܟ݂ܳܪܽܘܒ݂ܳܐ ܕ݁ܢܶܟ݂ܪܽܘܒ݂ ܇
 ܘܰܐܝܢܳܐ ܕ݁ܡܰܕ݂ܪܶܟ݂ ܥܰܠ ܣܰܒ݂ܪܳܐ ܕ݁ܰܥܠܰܠܬ݂ܳܐ .

ܐܶܢ ܚܢܰܢ ܕ݁ܪܽܘܚܳܐ ܙܪܰܥܢ ܒ݁ܟ݂ܽܘܢ ܆ ܪܰܒ݁ܳܐ ܗ̱ܝ ܐܶܢ ܚܢܰܢ
 ܡܶܢܟ݂ܽܘܢ ܕ݁ܦ݂ܰܓ݂ܪܳܐ ܢܶܚܨܽܘܕ݂ ܆

ܘܶܐܢ ܠܰܐ̱ܚܪܳܢܶܐ̈ ܐܺܝܬ݂ ܠܗܽܘܢ ܫܽܘܠܛܳܢܳܐ ܥܠܰܝܟ݁ܽܘܢ ܆ ܠܳܐ ܠܰܢ
 ܘܳܠܶܐ ܝܰܬ݁ܺܝܪܳܐܝܺܬ݂ ܆ ܐܶܠܳܐ ܠܳܐ ܐܶܬ݂ܚܰܫܰܚܢ ܒ݁ܫܽܘܠܛܳܢܳܐ ܗܳܢܳܐ . ܐܶܠܳܐ ܟ݁ܽܠܡܶܕ݁ܶܡ
 ܡܣܰܝܒ݁ܪܺܝܢܰܢ ܆ ܕ݁ܰܒ݂ܡܶܕ݁ܶܡ ܠܳܐ ܢܬ݂ܰܟ݁ܶܣ ܣܒ݂ܰܪܬ݂ܶܗ ܕ݁ܰܡܫܺܝܚܳܐ ܀

ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܰܐܝܠܶܝܢ ܕ݁ܒ݂ܶܝܬ݂ ܩܽܘܕ݂ܫܳܐ ܦ݁ܳܠܚܺܝܢ
 ܆ ܡܶܢ ܒ݁ܶܝܬ݂ ܩܽܘܕ݂ܫܳܐ ܡܶܣܬ݁ܰܝܒ݁ܪܺܝܢ . ܘܰܐܝܠܶܝܢ ܕ݁ܰܠܡܰܕ݂ܒ݁ܚܳܐ ܦ݁ܳܠܚܺܝܢ ܆ ܥܰܡ
 ܡܰܕ݂ܒ݁ܚܳܐ ܦ݁ܳܠܓ݁ܺܝܢ .

ܗܳܟ݂ܰܢܳܐ ܐܳܦ݂ ܡܳܪܰܢ ܦ݁ܰܩܶܕ݂ ܆ ܕ݁ܰܐܝܠܶܝܢ ܕ݁ܰܣܒ݂ܰܪܬ݂ܶܗ
 ܡܰܟ݂ܪܙܺܝܢ ܆ ܡܶܢ ܣܒ݂ܰܪܬ݂ܶܗ ܢܺܚܽܘܢ .

ܐܶܢܳܐ ܕ݁ܶܝܢ ܠܳܐ ܐܶܬ݂ܚܰܫܚܶܬ݂ ܒ݁ܰܚܕ݂ܳܐ ܡܶܢ ܗܳܠܶܝܢ . ܘܠܰܘ ܡܶܛܽܠ
 ܗܳܕ݂ܶܐ ܟ݁ܶܬ݂ܒ݁ܶܬ݂ ܆ ܕ݁ܗܳܟ݂ܰܢܳܐ ܢܶܗܘܶܐ ܠܺܝ . ܦ݁ܰܩܳܚ ܠܺܝ ܓ݁ܶܝܪ ܕ݁ܰܡܡܳܬ݂ ܐܶܡܽܘܬ݂ ܆
 ܘܠܳܐ ܕ݁ܐ̱ܢܳܫ ܫܽܘܒ݂ܗܳܪܝ ܢܣܰܪܶܩ .

ܐܳܦ݂ ܕ݁ܰܡܣܰܒ݁ܰܪ ܐ̱ܢܳܐ ܓ݁ܶܝܪ ܆ ܠܰܝܬ݁ ܠܺܝ ܫܽܘܒ݂ܗܳܪܳܐ . ܩܛܺܝܪܳܐ
 ܓ݁ܶܝܪ ܣܺܝܡ ܥܠܰܝ . ܘܳܝ ܠܺܝ ܕ݁ܶܝܢ ܆ ܐܶܠܳܐ ܐܶܣܰܒ݁ܰܪ .

ܐܶܢ ܓ݁ܶܝܪ ܒ݁ܨܶܒ݂ܝܳܢܝ ܗܳܕ݂ܶܐ ܣܳܥܰܪ ܐ̱ܢܳܐ ܆ ܐܰܓ݂ܪܳܐ ܐܺܝܬ݂ ܠܺܝ
 . ܐܶܢ ܕ݁ܶܝܢ ܕ݁ܠܳܐ ܒ݁ܨܶܒ݂ܝܳܢܝ ܆ ܪܰܒ݁ܰܬ݂ ܒ݁ܰܝܬ݁ܽܘܬ݂ܳܐ ܗܽܘ ܡܗܰܝܡܰܢ ܐ̱ܢܳܐ .

ܐܰܝܢܳܐ ܗܽܘ ܗܳܟ݂ܺܝܠ ܐܰܓ݂ܪܝ ܆ ܕ݁ܟ݂ܰܕ݂ ܡܣܰܒ݁ܰܪ ܐ̱ܢܳܐ ܆ ܕ݁ܠܳܐ
 ܢܦ݂ܰܩܬ݂ܳܐ ܐܶܥܒ݁ܕ݂ܺܝܗ ܠܰܣܒ݂ܰܪܬ݂ܶܗ ܕ݁ܰܡܫܺܝܚܳܐ . ܘܠܳܐ ܐܶܬ݂ܚܰܫܰܚ ܒ݁ܫܽܘܠܛܳܢܳܐ ܂
 ܕ݁ܝܰܗ̱ܒ݂ ܠܺܝ ܒ݁ܶܐܘܰܢܓ݁ܶܠܺܝܳܘܢ .

ܟ݁ܰܕ݂ ܡܚܰܪܰܪ ܐ̱ܢܳܐ ܓ݁ܶܝܪ ܡܶܢ ܟ݁ܽܠܗܶܝܢ ܁ ܠܟ݂ܽܠܢܳܫ ܫܰܥܒ݁ܕ݂ܶܬ݂
 ܢܰܦ݂ܫܝ ܆ ܕ݁ܰܠܣܰܓ݁ܺܝܶܐܐ̈ ܐܺܬ݂ܰܪ .

ܘܰܗܘܺܝܬ݂ ܥܰܡ ܝܺܗܽܘܕ݂ܳܝܶܐ̈ ܐܰܝܟ݂ ܝܺܗܽܘܕ݂ܳܝܳܐ ܆
 ܕ݁ܠܺܝܗܽܘܕ݂ܳܝܶܐ̈ ܐܺܬ݂ܰܪ . ܘܥܰܡ ܕ݁ܰܬ݂ܚܶܝܬ݂ ܢܳܡܽܘܣܳܐ ܐܶܢܽܘܢ ܆ ܗܘܺܝܬ݂ ܐܰܝܟ݂
 ܕ݁ܰܬ݂ܚܶܝܬ݂ ܢܳܡܽܘܣܳܐ ܇ ܕ݁ܠܰܐܝܠܶܝܢ ܕ݁ܰܬ݂ܚܶܝܬ݂ ܢܳܡܽܘܣܳܐ ܐܶܢܽܘܢ ܐܺܬ݂ܰܪ .

ܘܠܰܐܝܠܶܝܢ ܕ݁ܢܳܡܽܘܣܳܐ ܠܰܝܬ݁ ܠܗܽܘܢ ܆ ܗܘܺܝܬ݂ ܐܰܝܟ݂ ܕ݁ܠܳܐ ܢܳܡܽܘܣ
 ܇ ܟ݁ܰܕ݂ ܠܳܐ ܐܺܝܬ݂ܰܝ ܠܰܐܠܳܗܳܐ ܕ݁ܠܳܐ ܢܳܡܽܘܣ ܇ ܐܶܠܳܐ ܒ݁ܢܳܡܽܘܣܶܗ ܕ݁ܰܡܫܺܝܚܳܐ ܇ ܕ݁ܳܐܦ݂
 ܠܗܳܢܽܘܢ ܕ݁ܰܕ݂ܠܳܐ ܢܳܡܽܘܣ ܂ ܐܶܢܽܘܢ ܐܺܬ݂ܰܪ .

ܗܘܺܝܬ݂ ܥܰܡ ܟ݁ܪܺܝܗܶܐ̈ ܐܰܝܟ݂ ܟ݁ܪܺܝܗܳܐ ܆ ܕ݁ܠܰܟ݂ܪܺܝܗܶܐ̈ ܐܺܬ݂ܰܪ .
 ܠܟ݂ܽܠܢܳܫ ܟ݁ܽܠ ܗܘܺܝܬ݂ ܆ ܕ݁ܰܠܟ݂ܽܠܢܳܫ ܐܰܚܶܐ .

ܗܳܕ݂ܶܐ ܕ݁ܶܝܢ ܥܳܒ݂ܶܕ݂ ܐ̱ܢܳܐ ܆ ܡܶܛܽܠ ܕ݁ܶܐܗܘܶܐ ܫܰܘܬ݁ܳܦ݂ܳܐ
 ܠܰܣܒ݂ܰܪܬ݂ܳܐ ܀

ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܰܐܝܠܶܝܢ ܕ݁ܒ݂ܶܐܣܛܰܕ݂ܺܝܳܘܢ ܪܳܗܛܺܝܢ ܆
 ܟ݁ܽܠܗܽܘܢ ܗ̱ܽܘ ܪܳܗܛܺܝܢ ܇ ܐܶܠܳܐ ܚܰܕ݂ ܗ̱ܽܘ ܢܳܣܶܒ݂ ܠܳܗ ܙܳܟ݂ܽܘܬ݂ܳܐ . ܗܳܟ݂ܰܢܳܐ ܗܰܪ̱ܛܘ
 ܂ ܐܰܝܟ݂ ܕ݁ܬ݂ܰܕ݂ܪܟ݂ܽܘܢ .

ܟ݁ܽܠ ܐ̱ܢܳܫ ܕ݁ܶܝܢ ܕ݁ܰܐܓ݂ܽܘܢܳܐ ܥܳܒ݂ܶܕ݂ ܆ ܡܶܢ ܟ݁ܽܠ ܡܶܕ݁ܶܡ
 ܐܳܚܶܕ݂ ܪܶܥܝܳܢܶܗ . ܘܗܳܠܶܝܢ ܪܳܗܛܺܝܢ ܕ݁ܢܶܣܒ݂ܽܘܢ ܟ݁ܠܺܝܠܳܐ ܕ݁ܡܶܬ݂ܚܰܒ݁ܰܠ ܆ ܚܢܰܢ ܕ݁ܶܝܢ
 ܕ݁ܠܳܐ ܡܶܬ݂ܚܰܒ݁ܰܠ .

ܐܶܢܳܐ ܗܳܟ݂ܺܝܠ ܗܳܟ݂ܰܢܳܐ ܪܳܗܶܛ ܐ̱ܢܳܐ . ܠܳܐ ܗ̱ܘܳܐ ܐܰܝܟ݂ ܕ݁ܥܰܠ
 ܡܶܕ݁ܶܡ ܕ݁ܠܳܐ ܝܺܕ݂ܺܝܥ . ܘܗܳܟ݂ܰܢܳܐ ܡܶܬ݂ܟ݁ܰܬ݁ܰܫ ܐ̱ܢܳܐ . ܠܳܐ ܐܰܝܟ݂ ܗܰܘ ܕ݁ܠܳܐܐܰܪ
 ܟ݁ܳܬ݂ܶܫ .

ܐܶܠܳܐ ܦ݁ܰܓ݂ܪܝ ܗ̱ܽܘ ܟ݁ܳܒ݂ܶܫ ܐ̱ܢܳܐ ܘܰܡܫܰܥܒ݁ܶܕ݂ ܐ̱ܢܳܐ ܆
 ܕ݁ܕ݂ܰܠܡܳܐ ܐ̱ܢܳܐ ܕ݁ܠܰܐ̱ܚܪܳܢܶܐ̈ ܐܰܟ݂ܪܙܶܬ݂ ܇ ܐܶܢܳܐ ܩܢܽܘܡܝ ܐܶܣܬ݁ܠܶܐ ܠܺܝ ܀.܀.܀܀

ܨܳܒ݂ܶܐ ܐ̱ܢܳܐ ܕ݁ܶܝܢ ܕ݁ܬ݂ܶܕ݁ܥܽܘܢ ܐܰܚܰܝ̈ ܆ ܕ݁ܰܐܒ݂ܳܗܰܝܢ̈ ܟ݁ܽܠܗܽܘܢ
 ܬ݁ܚܶܝܬ݂ ܥܢܳܢܳܐ ܗܘܰܘ . ܘܟ݂ܽܠܗܽܘܢ ܒ݁ܝܰܡܳܐ ܥܒ݂ܰܪܘ .

ܘܟ݂ܽܠܗܽܘܢ ܒ݁ܝܰܕ݂ ܡܽܘܫܶܐ ܥܡܰܕ݂ܘ ܒ݁ܰܥܢܳܢܳܐ ܘܰܒ݂ܝܰܡܳܐ .

ܘܟ݂ܽܠܗܽܘܢ ܚܕ݂ܳܐ ܡܶܐܟ݂ܽܘܠܬ݁ܳܐ ܕ݁ܪܽܘܚܳܐ ܐܶܟ݂ܰܠܘ .

ܘܟ݂ܽܠܗܽܘܢ ܚܰܕ݂ ܡܰܫܬ݁ܝܳܐ ܕ݁ܪܽܘܚܳܐ ܐܶܫܬ݁ܺܝܘ . ܫܳܬ݂ܶܝܢ ܗ̱ܘܰܘ
 ܓ݁ܶܝܪ ܡܶܢ ܟ݁ܺܐܦ݂ܳܐ ܕ݁ܪܽܘܚܳܐ ܕ݁ܳܐܬ݂ܝܳܐ ܗ̱ܘܳܬ݂ ܥܰܡܗܽܘܢ ܆ ܟ݁ܺܐܦ݂ܳܐ ܕ݁ܶܝܢ ܗܳܝ ܂ ܗܽܘ
 ܗܘܳܐ ܡܫܺܝܚܳܐ .

ܐܶܠܳܐ ܠܳܐ ܗ̱ܘܳܐ ܒ݁ܣܽܘܓ݂ܐܗܽܘܢ ܐܶܨܛܒ݂ܺܝ ܐܰܠܳܗܳܐ ܆ ܢܦ݂ܰܠܘ ܓ݁ܶܝܪ
 ܒ݁ܡܰܕ݂ܒ݁ܪܳܐ .

ܗܳܠܶܝܢ ܕ݁ܶܝܢ ܛܽܘܦ݂ܣܳܐ ܠܰܢ ܗ̱ܽܘ ܗܘܰܘ ܆ ܕ݁ܠܳܐ ܗܘܰܝܢ ܪܳܓ݁ܺܝܢ
 ܒ݁ܺܝܫܳܬ݂ܳܐ̈ ܂ ܐܰܝܟ݁ܰܢܳܐ ܕ݁ܗܶܢܽܘܢ ܪܰܓ݂ܘ .

ܘܳܐܦ݂ܠܳܐ ܢܶܗܘܶܐ ܦ݁ܳܠܚܰܝ̈ ܦ݁ܬ݂ܰܟ݂ܪܶܐ̈ ܇ ܐܰܝܟ݁ܰܢܳܐ ܕ݁ܳܐܦ݂
 ܡܶܢܗܽܘܢ ܦ݁ܠܰܚܘ . ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܺܝܬ݂ܶܒ݂ ܥܰܡܳܐ ܠܡܶܐܟ݂ܰܠ ܘܰܠܡܶܫܬ݁ܳܐ ܆ ܘܩܳܡܘ
 ܠܡܶܫܬ݁ܥܳܝܽܘ .

ܘܳܐܦ݂ܠܳܐ ܢܙܰܢܶܐ ܂ ܐܰܝܟ݁ܰܢܳܐ ܕ݁ܡܶܢܗܽܘܢ ܙܰܢܺܝܘ ܇ ܘܰܢܦ݂ܰܠܘ
 ܒ݁ܚܰܕ݂ ܝܰܘܡܳܐ ܥܶܣܪܺܝܢ ܘܰܬ݂ܠܳܬ݂ܳܐ ܐܰܠܦ݂ܺܝܢ̈ .

ܘܠܳܐ ܢܢܰܣܶܐ ܠܰܡܫܺܝܚܳܐ ܂ ܐܰܝܟ݁ܰܢܳܐ ܕ݁ܡܶܢܗܽܘܢ ܢܰܣܺܝܘ ܇
 ܘܰܐܘܒ݁ܶܕ݂ܘ ܐܶܢܽܘܢ ܚܘܰܘܳܬ݂ܳܐ̈ .

ܘܳܐܦ݂ܠܳܐ ܬ݁ܶܪܛܢܽܘܢ ܂ ܐܰܝܟ݁ܰܢܳܐ ܕ݁ܡܶܢܗܽܘܢ ܪܛܶܢܘ ܇ ܘܶܐܒ݂ܰܕ݂ܘ
 ܒ݁ܺܐܝܕ݂ܰܝ̈ ܡܚܰܒ݁ܠܳܢܳܐ .

ܗܳܠܶܝܢ ܕ݁ܶܝܢ ܟ݁ܽܠܗܶܝܢ ܕ݁ܰܓ݂ܕ݂ܰܫ ܠܗܽܘܢ ܂ ܠܛܽܘܦ݂ܣܰܢ ܗܘܰܝ̈ .
 ܘܶܐܬ݂ܟ݁ܬ݂ܶܒ݂ ܡܶܛܽܠ ܡܰܪܕ݁ܽܘܬ݂ܳܐ ܕ݁ܺܝܠܰܢ ܇ ܕ݁ܚܰܪܬ݂ܗܽܘܢ ܕ݁ܥܳܠܡܶܐ̈ ܥܠܰܝܢ ܡܰܛܝܰܬ݂
 ܀

ܡܶܟ݁ܺܝܠ ܡܰܢ ܕ݁ܣܳܒ݂ܰܪ ܕ݁ܩܳܡ ܆ ܢܶܙܕ݁ܗܰܪ ܕ݁ܠܳܐ ܢܶܦ݁ܶܠ .

ܢܶܣܝܽܘܢܳܐ ܠܳܐ ܡܰܛܺܝܟ݂ܽܘܢ ܂ ܐܶܠܳܐ ܕ݁ܰܒ݂ܢܰܝܢܳܫܳܐ̈ . ܡܗܰܝܡܰܢ
 ܗ̱ܽܘ ܕ݁ܶܝܢ ܐܰܠܳܗܳܐ ܆ ܕ݁ܠܳܐ ܢܰܪܦ݁ܶܝܟ݂ܽܘܢ ܕ݁ܬ݂ܶܬ݂ܢܰܣܽܘܢ ܝܰܬ݁ܺܝܪ ܡܰܢ ܡܶܕ݁ܶܡ
 ܕ݁ܰܡܨܶܝܢ ܐܢ̱ܬ݁ܽܘܢ . ܐܶܠܳܐ ܢܶܥܒ݁ܶܕ݂ ܠܢܶܣܝܽܘܢܟ݂ܽܘܢ ܡܰܦ݁ܩܳܢܳܐ ܆ ܐܰܝܟ݁ܰܢܳܐ
 ܕ݁ܬ݂ܶܫܟ݁ܚܽܘܢ ܠܰܡܣܰܝܒ݁ܳܪܽܘ ܀

ܡܶܛܽܠ ܗܳܢܳܐ ܚܰܒ݁ܺܝܒ݂ܰܝ̈ ܆ ܥܪܽܘܩܘ ܡܶܢ ܦ݁ܽܘܠܚܳܢܳܐ
 ܕ݁ܰܦ݂ܬ݂ܰܟ݂ܪܶܐ̈ .

ܐܰܝܟ݂ ܕ݁ܰܠܚܰܟ݁ܺܝܡܶܐ̈ ܐܳܡܰܪ ܐ̱ܢܳܐ . ܕ݁ܽܘܢܘ ܐܰܢ̱ܬ݁ܽܘܢ ܡܶܕ݁ܶܡ
 ܕ݁ܳܐܡܰܪ ܐ̱ܢܳܐ .

ܟ݁ܳܣܳܐ ܗܰܘ ܕ݁ܬ݂ܰܘܕ݁ܺܝܬ݂ܳܐ ܕ݁ܰܡܒ݂ܰܪܟ݂ܺܝܢܰܢ ܆ ܠܳܐ ܗ̱ܘܳܐ
 ܫܰܘܬ݁ܳܦ݂ܽܘܬ݂ܳܐ ܐܺܝܬ݂ܰܘܗ̱ܝ ܕ݁ܰܕ݂ܡܶܗ ܕ݁ܰܡܫܺܝܚܳܐ ܆ ܘܠܰܚܡܳܐ ܗܰܘ ܕ݁ܩܳܨܶܝܢܰܢ ܆ ܠܳܐ
 ܗ̱ܘܳܐ ܫܰܘܬ݁ܳܦ݂ܽܘܬ݂ܳܐ ܐܺܝܬ݂ܰܘܗ̱ܝ ܕ݁ܦ݂ܰܓ݂ܪܶܗ ܕ݁ܰܡܫܺܝܚܳܐ ܆

ܐܰܝܟ݁ܰܢܳܐ ܕ݁ܚܰܕ݂ ܗ̱ܽܘ ܠܰܚܡܳܐ ܗܰܘ ܆ ܗܳܟ݂ܰܢܳܐ ܟ݁ܽܠܰܢ ܚܰܕ݂ ܚܢܰܢ
 ܦ݁ܓ݂ܰܪ . ܟ݁ܽܠܰܢ ܓ݁ܶܝܪ ܡܶܢ ܗܰܘ ܗ̱ܽܘ ܚܰܕ݂ ܠܰܚܡܳܐ ܢܳܣܒ݁ܺܝܢܰܢ .

ܚܙܰܘ ܠܺܐܝܣܪܳܝܶܠ ܕ݁ܒ݂ܰܒ݂ܣܰܪ . ܠܳܐ ܗ̱ܘܳܐ ܐܰܝܠܶܝܢ ܕ݁ܳܐܟ݂ܠܺܝܢ
 ܕ݁ܶܒ݂ܚܶܐ̈ ܆ ܗܳܘܶܝܢ ܫܰܘܬ݁ܳܦ݂ܶܐ̈ ܠܡܰܕ݂ܒ݁ܚܳܐ ܆

ܡܳܢܳܐ ܗܳܟ݂ܺܝܠ ܐܳܡܰܪ ܐ̱ܢܳܐ . ܕ݁ܰܦ݂ܬ݂ܰܟ݂ܪܳܐ ܡܶܕ݁ܶܡ ܐܺܝܬ݂ܰܘܗ̱ܝ
 ܆ ܐܰܘ ܕ݁ܶܒ݂ܚܳܐ ܕ݁ܰܦ݂ܬ݂ܰܟ݂ܪܳܐ ܡܶܕ݁ܶܡ ܗ̱ܽܘ ܆ ܠܳܐ .

ܐܶܠܳܐ ܗܰܘ ܡܶܕ݁ܶܡ ܕ݁ܕ݂ܳܒ݂ܚܺܝܢ ܚܰܢܦ݂ܶܐ̈ ܆ ܠܫܺܐܕ݂ܶܐ̈ ܗ̱ܘ
 ܕ݁ܳܒ݂ܚܺܝܢ ܂ ܘܠܳܐ ܠܰܐܠܳܗܳܐ . ܠܳܐ ܕ݁ܶܝܢ ܨܳܒ݂ܶܐ ܐ̱ܢܳܐ ܕ݁ܬ݂ܶܗܘܽܘܢ ܫܰܘܬ݁ܳܦ݂ܶܐ̈
 ܠܫܺܐܕ݂ܶܐ̈ .

ܠܳܐ ܡܶܫܟ݁ܚܺܝܢ ܐܢ̱ܬ݁ܽܘܢ ܕ݁ܬ݂ܶܫܬ݁ܽܘܢ ܟ݁ܳܣܳܐ ܕ݁ܡܳܪܰܢ ܂ ܘܟ݂ܳܣܳܐ
 ܕ݁ܫܺܐܕ݂ܶܐ̈ . ܘܠܳܐ ܡܶܫܟ݁ܚܺܝܢ ܐܢ̱ܬ݁ܽܘܢ ܕ݁ܬ݂ܶܫܬ݁ܰܘܬ݁ܦ݂ܽܘܢ ܒ݁ܦ݂ܳܬ݂ܽܘܪܳܐ ܕ݁ܡܳܪܰܢ ܂
 ܘܰܒ݂ܦ݂ܳܬ݂ܽܘܪܳܐ ܕ݁ܫܺܐܕ݂ܶܐ̈ .

ܐܰܘ ܕ݁ܰܠܡܳܐ ܡܰܛܳܢܽܘ ܡܰܛܢܺܝܢܰܢ ܠܡܳܪܰܢ ܆ ܕ݁ܰܠܡܳܐ ܚܰܣܺܝܢܺܝܢܰܢ
 ܡܶܢܶܗ ܀

ܟ݁ܽܠ ܡܶܕ݁ܶܡ ܫܰܠܺܝܛ ܠܺܝ ܆ ܐܶܠܳܐ ܠܳܐ ܟ݁ܽܠ ܡܶܕ݁ܶܡ ܦ݁ܰܩܳܚ . ܟ݁ܽܠ
 ܡܶܕ݁ܶܡ ܫܰܠܺܝܛ ܠܺܝ ܆ ܐܶܠܳܐ ܠܳܐ ܟ݁ܽܠ ܡܶܕ݁ܶܡ ܡܒ݂ܰܢܶܐ .

ܠܳܐ ܐ̱ܢܳܫ ܕ݁ܢܰܦ݂ܫܶܗ ܢܶܗܘܶܐ ܒ݁ܳܥܶܐ ܆ ܐܶܠܳܐ ܟ݁ܽܠܢܳܫ ܐܳܦ݂
 ܕ݁ܚܰܒ݂ܪܶܗ .

ܟ݁ܽܠܡܶܕ݁ܶܡ ܕ݁ܡܶܙܕ݁ܰܒ݁ܰܢ ܒ݁ܡܰܩܶܠܳܘܢ ܗܘܰܝܬ݁ܽܘܢ ܐܳܟ݂ܠܺܝܢ ܇
 ܕ݁ܠܳܐ ܥܽܘܩܳܒ݂ܳܐ ܡܶܛܽܠ ܬ݁ܺܐܪܬ݁ܳܐ .

ܕ݁ܡܳܪܝܳܐ ܗ̱ܝ ܓ݁ܶܝܪ ܐܰܪܥܳܐ ܒ݁ܰܡܠܳܐܳܗ .

ܐܶܢ ܐ̱ܢܳܫ ܕ݁ܶܝܢ ܡܶܢ ܚܰܢܦ݂ܶܐ̈ ܁ ܩܳܪܶܐ ܠܟ݂ܽܘܢ ܆ ܘܨܳܒ݂ܶܝܢ
 ܐܢ̱ܬ݁ܽܘܢ ܠܡܺܐܙܰܠ ܆ ܟ݁ܽܠܡܶܕ݁ܶܡ ܕ݁ܡܶܬ݁ܣܺܝܡ ܩܕ݂ܳܡܰܝܟ݁ܽܘܢ ܐܰܟ݂ܽܘܠܘ ܇ ܕ݁ܠܳܐ ܥܽܘܩܳܒ݂ܳܐ
 ܡܶܛܽܠ ܬ݁ܺܐܪܬ݁ܳܐ .

ܐܶܢ ܐ̱ܢܳܫ ܕ݁ܶܝܢ ܢܺܐܡܰܪ ܠܟ݂ܽܘܢ ܂ ܕ݁ܗܳܢܳܐ ܕ݁ܰܕ݂ܒ݂ܺܝܚܳܐ ܗܽܘ ܆
 ܠܳܐ ܬ݁ܶܐܟ݂ܠܽܘܢ . ܡܶܛܽܠ ܗܰܘ ܕ݁ܳܐܡܰܪ ܠܟ݂ܽܘܢ ܂ ܘܡܶܛܽܠ ܬ݁ܺܐܪܬ݁ܳܐ .

ܬ݁ܺܐܪܬ݁ܳܐ ܕ݁ܶܝܢ ܐܳܡܰܪ ܐ̱ܢܳܐ ܂ ܠܳܐ ܗ̱ܘܳܐ ܕ݁ܺܝܠܟ݂ܽܘܢ ܆ ܐܶܠܳܐ
 ܕ݁ܗܰܘ ܕ݁ܳܐܡܰܪ . ܠܡܳܢܳܐ ܓ݁ܶܝܪ ܚܺܐܪܽܘܬ݂ܝ ܡܶܬ݁ܕ݂ܺܝܢܳܐ ܡܶܢ ܬ݁ܺܐܪܬ݁ܳܐ ܕ݁ܰܐ̱ܚܪܳܢܶܐ̈
 .

ܐܶܢ ܐܶܢܳܐ ܒ݁ܛܰܝܒ݁ܽܘܬ݂ܳܐ ܡܶܬ݂ܚܰܫܰܚ ܐ̱ܢܳܐ ܆ ܡܳܢܳܐ ܡܶܬ݂ܓ݁ܰܕ݁ܰܦ݂
 ܐ̱ܢܳܐ ܥܰܠ ܡܶܕ݁ܶܡ ܕ݁ܶܐܢܳܐ ܡܰܘܕ݁ܶܐܢܳܐ .

ܐܶܢ ܐܳܟ݂ܠܺܝܢ ܐܢ̱ܬ݁ܽܘܢ ܗܳܟ݂ܺܝܠ ܂ ܘܶܐܢ ܫܳܬ݂ܶܝܢ ܐܢ̱ܬ݁ܽܘܢ ܇ ܘܶܐܢ
 ܡܶܕ݁ܶܡ ܥܳܒ݂ܕ݁ܺܝܢ ܐܢ̱ܬ݁ܽܘܢ ܆ ܟ݁ܽܠܡܶܕ݁ܶܡ ܠܬ݂ܶܫܒ݁ܽܘܚܬ݁ܳܐ ܕ݁ܰܐܠܳܗܳܐ ܗܘܰܝܬ݁ܽܘܢ
 ܥܳܒ݂ܕ݁ܺܝܢ .

ܕ݁ܠܳܐ ܬ݁ܽܘܩܠܳܐ ܗܘܰܘ ܠܺܝܗܽܘܕ݂ܳܝܶܐ̈ ܘܠܰܐܪܡܳܝܶܐ̈ ܘܰܠܥܺܕ̱݁ܬ݁ܶܗ
 ܕ݁ܰܐܠܳܗܳܐ .

ܐܰܝܟ݂ ܕ݁ܳܐܦ݂ ܐܶܢܳܐ ܒ݁ܟ݂ܽܠ ܡܶܕ݁ܶܡ ܠܟ݂ܽܠܢܳܫ ܫܳܦ݂ܰܪ ܐ̱ܢܳܐ ܆
 ܘܠܳܐ ܒ݁ܳܥܶܐ ܐ̱ܢܳܐ ܡܶܕ݁ܶܡ ܕ݁ܠܺܝ ܦ݁ܰܩܳܚ ܆ ܐܶܠܳܐ ܡܶܕ݁ܶܡ ܕ݁ܰܠܣܰܓ݁ܺܝܶܐܐ̈ ܦ݁ܰܩܳܚ ܂
 ܕ݁ܢܺܚܽܘܢ .

ܐܶܬ݁ܕ݁ܰܡܰܘ ܒ݁ܺܝ ܆ ܐܰܝܟ݁ܰܢܳܐ ܕ݁ܳܐܦ݂ ܐܶܢܳܐ ܒ݁ܰܡܫܺܝܚܳܐ .

ܡܫܰܒ݁ܰܚ ܐ̱ܢܳܐ ܠܟ݂ܽܘܢ ܕ݁ܶܝܢ ܐܰܚܰܝ̈ ܆ ܕ݁ܰܒ݂ܟ݂ܽܠ ܡܶܕ݁ܶܡ ܡܰܥ̱ܗܶܕ݂
 ܐܢ̱ܬ݁ܽܘܢ ܠܺܝ ܇ ܘܰܐܝܟ݁ܰܢܳܐ ܕ݁ܰܐܫܠܡܶܬ݂ ܠܟ݂ܽܘܢ ܦ݁ܽܘܩܕ݁ܳܢܶܐ̈ ܂ ܐܰܚܺܝܕ݂ܺܝܢ ܐܢ̱ܬ݁ܽܘܢ
 ܀

ܨܳܒ݂ܶܐ ܐ̱ܢܳܐ ܕ݁ܶܝܢ ܕ݁ܬ݂ܶܕ݁ܥܽܘܢ ܆ ܕ݁ܟ݂ܽܠ ܓ݁ܒ݂ܰܪ ܪܺܫܶܗ ܡܫܺܝܚܳܐ
 ܗܽܘ . ܘܪܺܫܳܗ ܕ݁ܰܐܢ̱ܬ݁ܬ݂ܳܐ ܓ݁ܰܒ݂ܪܳܐ ܗܽܘ . ܘܪܺܫܶܗ ܕ݁ܰܡܫܺܝܚܳܐ ܐܰܠܳܗܳܐ ܗܽܘ .

ܟ݁ܽܠ ܓ݁ܰܒ݂ܪܳܐ ܕ݁ܰܡܨܰܠܶܐ ܐܰܘ ܡܶܬ݂ܢܰܒ݁ܶܐ ܂ ܟ݁ܰܕ݂ ܡܟ݂ܰܣܰܝ ܪܺܫܶܗ
 ܆ ܡܰܒ݂ܗܶܬ݂ ܪܺܫܶܗ .

ܘܟ݂ܽܠ ܐܰܢ̱ܬ݁ܬ݂ܳܐ ܕ݁ܰܡܨܰܠܝܳܐ ܐܰܘ ܡܶܬ݂ܢܰܒ݁ܝܳܐ ܂ ܟ݁ܰܕ݂ ܓ݁ܠܶܐ
 ܪܺܫܳܗ ܆ ܡܰܒ݂ܗܬ݂ܳܐ ܪܺܫܳܗ . ܫܰܘܝܳܐ ܗ̱ܝ ܓ݁ܶܝܪ ܥܰܡ ܗܳܝ ܕ݁ܰܓ݂ܪܺܝܥ ܪܺܫܳܗ .

ܐܶܢ ܓ݁ܶܝܪ ܠܳܐ ܡܶܬ݂ܟ݁ܰܣܝܳܐ ܐܰܢ̱ܬ݁ܬ݂ܳܐ ܂ ܐܳܦ݂ ܬ݁ܶܣܬ݁ܰܦ݁ܰܪ . ܐܶܢ
 ܕ݁ܶܝܢ ܡܫܰܟ݁ܰܪ ܗ̱ܽܘ ܠܰܐܢ̱ܬ݁ܬ݂ܳܐ ܠܡܶܣܬ݁ܰܦ݁ܳܪܽܘ ܐܰܘ ܠܡܶܓ݂ܪܰܥ ܂ ܬ݁ܶܬ݂ܟ݁ܰܣܶܐ .

ܓ݁ܰܒ݂ܪܳܐ ܓ݁ܶܝܪ ܠܳܐ ܚܰܝܳܒ݂ ܕ݁ܰܢܟ݂ܰܣܶܐ ܪܺܫܶܗ ܆ ܡܶܛܽܠ
 ܕ݁ܰܕ݂ܡܽܘܬ݂ܳܐ ܗܽܘ ܘܬ݂ܶܫܒ݁ܽܘܚܬ݁ܳܐ ܕ݁ܰܐܠܳܗܳܐ . ܐܰܢ̱ܬ݁ܬ݂ܳܐ ܕ݁ܶܝܢ ܬ݁ܶܫܒ݁ܽܘܚܬ݁ܳܐ ܗ̱ܝ
 ܕ݁ܓ݂ܰܒ݂ܪܳܐ .

ܠܳܐ ܓ݁ܶܝܪ ܐܺܝܬ݂ܰܘܗ̱ܝ ܓ݁ܰܒ݂ܪܳܐ ܡܶܢ ܐܰܢ̱ܬ݁ܬ݂ܳܐ ܆ ܐܶܠܳܐ
 ܐܰܢ̱ܬ݁ܬ݂ܳܐ ܡܶܢ ܓ݁ܰܒ݂ܪܳܐ .

ܘܳܐܦ݂ܠܳܐ ܓ݁ܶܝܪ ܓ݁ܰܒ݂ܪܳܐ ܐܶܬ݂ܒ݁ܪܺܝ ܡܶܛܽܠ ܐܰܢ̱ܬ݁ܬ݂ܳܐ ܆ ܐܶܠܳܐ
 ܐܰܢ̱ܬ݁ܬ݂ܳܐ ܡܶܛܽܠ ܓ݁ܰܒ݂ܪܳܐ .

ܡܶܛܽܠ ܗܳܢܳܐ ܚܰܝܳܒ݂ܳܐ ܐܰܢ̱ܬ݁ܬ݂ܳܐ ܆ ܕ݁ܫܽܘܠܛܳܢܳܐ ܢܶܗܘܶܐ ܥܰܠ
 ܪܺܫܳܗ ܇ ܡܶܛܽܠ ܡܰܠܰܐܟ݂ܶܐ̈ .

ܒ݁ܪܰܡ ܕ݁ܶܝܢ ܠܳܐ ܓ݁ܰܒ݂ܪܳܐ ܠܒ݂ܰܪ ܡܶܢ ܐܰܢ̱ܬ݁ܬ݂ܳܐ ܆ ܐܳܦ݂ܠܳܐ
 ܐܰܢ̱ܬ݁ܬ݂ܳܐ ܠܒ݂ܰܪ ܡܶܢ ܓ݁ܰܒ݂ܪܳܐ ܂ ܒ݁ܡܳܪܰܢ .

ܐܰܝܟ݁ܰܢܳܐ ܓ݁ܶܝܪ ܕ݁ܰܐܢ̱ܬ݁ܬ݂ܳܐ ܡܶܢ ܓ݁ܰܒ݂ܪܳܐ ܆ ܗܳܟ݂ܰܢܳܐ ܐܳܦ݂
 ܓ݁ܰܒ݂ܪܳܐ ܒ݁ܝܰܕ݂ ܐܰܢ̱ܬ݁ܬ݂ܳܐ . ܟ݁ܽܠܡܶܕ݁ܶܡ ܕ݁ܶܝܢ ܡܶܢ ܐܰܠܳܗܳܐ ܗܽܘ .

ܕ݁ܽܘܢܘ ܒ݁ܰܝܢܰܝܟ݁ܽܘܢ ܠܢܰܦ݂ܫܟ݂ܽܘܢ . ܝܳܐܶܐ ܠܰܐܢ̱ܬ݁ܬ݂ܳܐ ܕ݁ܟ݂ܰܕ݂
 ܓ݁ܠܶܐ ܪܺܫܳܗ ܬ݁ܨܰܠܶܐ ܠܰܐܠܳܗܳܐ ܆

ܐܳܦ݂ܠܳܐ ܗܽܘ ܟ݁ܝܳܢܳܐ ܡܰܠܶܦ݂ ܠܟ݂ܽܘܢ ܆ ܕ݁ܓ݂ܰܒ݂ܪܳܐ ܡܳܐ ܕ݁ܩܳܐܶܡ
 ܣܰܥܪܶܗ ܇ ܨܰܥܪܳܐ ܗܽܘ ܠܶܗ .

ܘܰܐܢ̱ܬ݁ܬ݂ܳܐ ܡܳܐ ܕ݁ܰܡܪܰܒ݁ܰܝ ܣܰܥܪܳܗ ܆ ܬ݁ܶܫܒ݁ܽܘܚܬ݁ܳܐ ܗ̱ܝ ܠܳܗ ܇
 ܡܶܛܽܠ ܕ݁ܣܰܥܪܳܗ ܚܠܳܦ݂ ܬ݁ܰܟ݂ܣܺܝܬ݂ܳܐ ܗܽܘ ܐܶܬ݂ܺܝܗܶܒ݂ ܠܳܗ .

ܐܶܢ ܐ̱ܢܳܫ ܕ݁ܶܝܢ ܡܶܬ݂ܚܪܶܐ ܥܰܠ ܗܳܠܶܝܢ ܆ ܠܰܢ ܠܰܝܬ݁ ܥܝܳܕ݂ܳܐ
 ܐܰܝܟ݂ ܗܳܢܳܐ ܇ ܘܠܳܐ ܠܥܺܕ̱݁ܬ݁ܶܗ ܕ݁ܰܐܠܳܗܳܐ ܀.܀.܀܀

ܗܳܕ݂ܶܐ ܕ݁ܶܝܢ ܕ݁ܰܡܦ݂ܰܩܶܕ݂ ܐ̱ܢܳܐ ܆ ܠܳܐ ܐܰܝܟ݂ ܡܫܰܒ݁ܰܚ ܐ̱ܢܳܐ
 ܠܟ݂ܽܘܢ . ܡܶܛܽܠ ܕ݁ܠܳܐ ܗ̱ܘܳܐ ܠܰܩܕ݂ܳܡܰܝܟ݁ܽܘܢ ܐܶܬ݂ܰܝܬ݁ܽܘܢ ܆ ܐܶܠܳܐ ܠܰܒ݂ܨܺܝܪܽܘܬ݂ܳܐ ܗܽܘ
 ܢܚܶܬ݁ܬ݁ܽܘܢ .

ܠܽܘܩܕ݂ܰܡ ܓ݁ܶܝܪ ܡܳܐ ܕ݁ܡܶܬ݂ܟ݁ܰܢܫܺܝܢ ܐܢ̱ܬ݁ܽܘܢ ܒ݁ܥܺܕ̱݁ܬ݁ܳܐ ܆
 ܦ݁ܳܠܰܓ݂ܘܳܬ݂ܳܐ̈ ܫܳܡܰܥ ܐ̱ܢܳܐ ܕ݁ܺܐܝܬ݂ ܒ݁ܰܝܢܳܬ݂ܟ݂ܽܘܢ . ܘܡܶܕ݁ܶܡ ܡܶܕ݁ܶܡ ܡܗܰܝܡܶܢ ܐ̱ܢܳܐ
 .

ܥܬ݂ܺܝܕ݂ܺܝܢ ܐܶܢܽܘܢ ܓ݁ܶܝܪ ܐܳܦ݂ ܚܶܪܝܳܢܶܐ̈ ܕ݁ܢܶܗܘܽܘܢ
 ܒ݁ܰܝܢܳܬ݂ܟ݂ܽܘܢ ܆ ܕ݁ܰܐܝܠܶܝܢ ܕ݁ܰܒ݂ܩܶܝܢ ܒ݁ܟ݂ܽܘܢ ܢܶܬ݂ܝܰܕ݂ܥܽܘܢ .

ܡܳܐ ܗܳܟ݂ܺܝܠ ܕ݁ܡܶܬ݂ܟ݁ܰܢܫܺܝܢ ܐܢ̱ܬ݁ܽܘܢ ܆ ܠܰܘ ܐܰܝܟ݂ ܕ݁ܙܳܕ݂ܶܩ
 ܠܝܰܘܡܶܗ ܕ݁ܡܳܪܰܢ ܂ ܐܳܟ݂ܠܺܝܢ ܐܢ̱ܬ݁ܽܘܢ ܘܫܳܬ݂ܶܝܢ .

ܐܶܠܳܐ ܐ̱ܢܳܫ ܐ̱ܢܳܫ ܚܫܳܡܺܝܬ݂ܶܗ ܩܳܕ݂ܶܡ ܐܳܟ݂ܶܠ ܠܳܗ . ܘܗܳܘܶܐ ܚܰܕ݂
 ܟ݁ܦ݂ܶܢ ܂ ܘܚܰܕ݂ ܪܘܶܐ .

ܕ݁ܰܠܡܳܐ ܒ݁ܳܬ݁ܶܐ̈ ܠܰܝܬ݁ ܠܟ݂ܽܘܢ ܕ݁ܬ݂ܶܐܟ݂ܠܽܘܢ ܘܬ݂ܶܫܬ݁ܽܘܢ ܆ ܐܰܘ
 ܒ݁ܥܺܕ̱݁ܬ݁ܶܗ ܕ݁ܰܐܠܳܗܳܐ ܒ݁ܳܣܶܝܢ ܐܢ̱ܬ݁ܽܘܢ ܇ ܘܡܰܒ݂ܗܬ݂ܺܝܢ ܐܢ̱ܬ݁ܽܘܢ ܠܰܐܝܠܶܝܢ ܕ݁ܠܰܝܬ݁
 ܠܗܽܘܢ . ܡܳܢܳܐ ܐܺܡܰܪ ܠܟ݂ܽܘܢ ܆ ܐܶܫܰܒ݁ܰܚܟ݂ܽܘܢ ܒ݁ܗܳܕ݂ܶܐ ܆ ܠܳܐ ܡܫܰܒ݁ܰܚ ܐ̱ܢܳܐ .

ܐܶܢܳܐ ܓ݁ܶܝܪ ܩܰܒ݁ܠܶܬ݂ ܡܶܢ ܡܳܪܰܢ ܆ ܗܰܘ ܡܶܕ݁ܶܡ ܕ݁ܰܐܫܠܡܶܬ݂
 ܠܟ݂ܽܘܢ . ܕ݁ܡܳܪܰܢ ܝܶܫܽܘܥ ܂ ܒ݁ܗܰܘ ܠܺܠܝܳܐ ܕ݁ܡܶܫܬ݁ܠܶܡ ܗ̱ܘܳܐ ܆ ܢܣܰܒ݂ ܗ̱ܘܳܐ ܠܰܚܡܳܐ
 ܁

ܘܒ݂ܰܪܶܟ݂ ܘܰܩܨܳܐ ܂ ܘܶܐܡܰܪ . ܣܰܒ݂ܘ ܂ ܐܰܟ݂ܽܘܠܘ . ܗܳܢܰܘ ܦ݁ܰܓ݂ܪܝ
 ܁ ܕ݁ܥܰܠ ܐܰܦ݁ܰܝܟ݁ܽܘܢ̈ ܡܶܬ݂ܩܨܶܐ . ܗܳܟ݂ܰܢܳܐ ܗܘܰܝܬ݁ܽܘܢ ܥܳܒ݂ܕ݁ܺܝܢ ܠܕ݂ܽܘܟ݂ܪܳܢܝ .

ܗܳܟ݂ܰܢܳܐ ܡܶܢ ܒ݁ܳܬ݂ܰܪ ܕ݁ܰܐܚܫܶܡܘ ܆ ܐܳܦ݂ ܟ݁ܳܣܳܐ ܝܰܗ̱ܒ݂ ܂ ܘܶܐܡܰܪ
 . ܗܳܢܳܐ ܟ݁ܳܣܳܐ ܐܺܝܬ݂ܰܘܗ̱ܝ ܕ݁ܺܝܰܬ݂ܺܩܺܐ ܚܕ݂ܰܬ݂ܳܐ ܒ݁ܕ݂ܶܡܝ . ܗܳܟ݂ܰܢܳܐ ܗܘܰܝܬ݁ܽܘܢ
 ܥܳܒ݂ܕ݁ܺܝܢ ܇ ܟ݁ܽܠ ܐܶܡܰܬ݂ܝ ܕ݁ܫܳܬ݂ܶܝܢ ܐܢ̱ܬ݁ܽܘܢ ܂ ܠܕ݂ܽܘܟ݂ܪܳܢܝ .

ܟ݁ܽܠ ܐܶܡܰܬ݂ܝ ܓ݁ܶܝܪ ܕ݁ܳܐܟ݂ܠܺܝܢ ܐܢ̱ܬ݁ܽܘܢ ܠܰܚܡܳܐ ܗܳܢܳܐ ܁
 ܘܫܳܬ݂ܶܝܢ ܐܢ̱ܬ݁ܽܘܢ ܟ݁ܳܣܳܐ ܗܳܢܳܐ ܆ ܡܰܘܬ݁ܶܗ ܗ̱ܽܘ ܕ݁ܡܳܪܰܢ ܡܰܥ̱ܗܕ݁ܺܝܢ ܐܢ̱ܬ݁ܽܘܢ ܂
 ܥܕ݂ܰܡܳܐ ܠܡܶܐܬ݂ܺܝܬ݂ܶܗ .

ܐܰܝܢܳܐ ܗܳܟ݂ܺܝܠ ܕ݁ܳܐܟ݂ܶܠ ܡܶܢ ܠܰܚܡܶܗ ܕ݁ܡܳܪܝܳܐ ܁ ܘܫܳܬ݂ܶܐ ܡܶܢ
 ܟ݁ܳܣܶܗ ܂ ܘܠܳܐ ܫܳܘܶܐ ܠܶܗ ܆ ܡܚܰܝܰܒ݂ ܗ̱ܽܘ ܠܰܕ݂ܡܶܗ ܕ݁ܡܳܪܝܳܐ ܘܰܠܦ݂ܰܓ݂ܪܶܗ .

ܡܶܛܽܠ ܗܳܢܳܐ ܢܶܗܘܶܐ ܐ̱ܢܳܫ ܒ݁ܳܩܶܐ ܢܰܦ݂ܫܶܗ ܆ ܘܗܳܝܕ݁ܶܝܢ ܐܳܟ݂ܶܠ
 ܡܶܢ ܠܰܚܡܳܐ ܗܳܢܳܐ ܂ ܘܫܳܬ݂ܶܐ ܡܶܢ ܟ݁ܳܣܳܐ ܗܳܢܳܐ .

ܡܰܢ ܕ݁ܳܐܟ݂ܶܠ ܓ݁ܶܝܪ ܘܫܳܬ݂ܶܐ ܡܶܢܶܗ ܟ݁ܰܕ݂ ܠܳܐ ܫܳܘܶܐ ܆ ܚܽܘܝܳܒ݂ܳܐ
 ܗ̱ܘ ܠܢܰܦ݂ܫܶܗ ܐܳܟ݂ܶܠ ܘܫܳܬ݂ܶܐ ܇ ܕ݁ܠܳܐ ܦ݁ܪܰܫ ܦ݁ܰܓ݂ܪܶܗ ܕ݁ܡܳܪܝܳܐ .

ܡܶܛܽܠ ܗܳܢܳܐ ܣܰܓ݁ܺܝܐܝܺܢ̈ ܒ݁ܟ݂ܽܘܢ ܡܰܪܥܶܐ̈ ܘܰܟ݂ܪܺܝܗܶܐ̈ ܆
 ܘܣܰܓ݁ܺܝܶܐܐ̈ ܕ݁ܕ݂ܳܡܟ݁ܺܝ

ܐܶܠܽܘ ܓ݁ܶܝܪ ܢܰܦ݂ܫܰܢ ܕ݁ܳܝܢܺܝܢ ܗ̱ܘܰܝܢ ܆ ܠܳܐ ܡܶܬ݁ܕ݂ܺܝܢܺܝܢ
 ܗ̱ܘܰܝܢ .

ܟ݁ܰܕ݂ ܡܶܬ݁ܕ݂ܺܝܢܺܝܢܰܢ ܕ݁ܶܝܢ ܡܶܢ ܡܳܪܰܢ ܆ ܡܶܬ݂ܪܕ݂ܳܝܽܘ
 ܡܶܬ݂ܪܕ݂ܶܝܢܰܢ ܇ ܕ݁ܠܳܐ ܥܰܡ ܥܳܠܡܳܐ ܢܶܬ݂ܚܰܝܰܒ݂ ܀

ܡܶܟ݁ܺܝܠ ܐܰܚܰܝ̈ ܆ ܐܶܡܰܬ݂ܝ ܕ݁ܡܶܬ݂ܟ݁ܰܢܫܺܝܢ ܐܢ̱ܬ݁ܽܘܢ ܠܡܶܐܟ݂ܰܠ ܆
 ܗܘܰܝܬ݁ܽܘܢ ܡܩܰܘܶܝܢ ܚܰܕ݂ ܠܚܰܕ݂ .

ܡܰܢ ܕ݁ܶܝܢ ܕ݁ܰܟ݂ܦ݂ܶܢ ܁ ܒ݁ܒ݂ܰܝܬ݁ܶܗ ܢܶܠܥܰܣ ܆ ܕ݁ܠܳܐ
 ܠܚܰܝܳܒ݂ܽܘܬ݂ܳܐ ܬ݁ܶܗܘܽܘܢ ܡܶܬ݂ܟ݁ܰܢܫܺܝܢ . ܥܰܠ ܫܰܪܟ݁ܳܐ ܕ݁ܶܝܢ ܂ ܡܳܐ ܕ݁ܶܐܬ݂ܺܝܬ݂
 ܐܶܦ݁ܰܩܶܕ݂ܟ݂ܽܘܢ ܀

ܥܰܠ ܪܽܘܚܳܢܝܳܬ݂ܳܐ̈ ܕ݁ܶܝܢ ܐܰܚܰܝ̈ ܆ ܨܳܒ݂ܶܐ ܐ̱ܢܳܐ ܕ݁ܬ݂ܶܕ݁ܥܽܘܢ
 ܁

ܕ݁ܚܰܢܦ݂ܶܐ̈ ܗ̱ܘܰܝܬ݁ܽܘܢ ܇ ܘܠܰܦ݂ܬ݂ܰܟ݂ܪܶܐ̈ ܐܰܝܠܶܝܢ ܕ݁ܠܰܝܬ݁ ܠܗܽܘܢ
 ܩܳܠܳܐ ܁ ܕ݁ܠܳܐ ܦ݁ܽܘܪܫܳܢ ܡܶܬ݁ܕ݁ܰܒ݂ܪܺܝܢ ܗ̱ܘܰܝܬ݁ܽܘܢ .

ܡܶܛܽܠ ܗܳܢܳܐ ܡܰܘܕ݁ܰܥ ܐ̱ܢܳܐ ܠܟ݂ܽܘܢ ܆ ܕ݁ܠܰܝܬ݁ ܐ̱ܢܳܫ ܕ݁ܰܒ݂ܪܽܘܚܳܐ
 ܕ݁ܰܐܠܳܗܳܐ ܡܡܰܠܶܠ ܇ ܘܳܐܡܰܪ ܕ݁ܰܚܪܶܡ ܗ̱ܽܘ ܝܶܫܽܘܥ . ܘܳܐܦ݂ܠܳܐ ܐ̱ܢܳܫ ܡܶܫܟ݁ܰܚ ܠܡܺܐܡܰܪ
 ܕ݁ܡܳܪܝܳܐ ܗܽܘ ܝܶܫܽܘܥ ܇ ܐܶܠܳܐ ܐܶܢ ܒ݁ܪܽܘܚܳܐ ܕ݁ܩܽܘܕ݂ܫܳܐ .

ܦ݁ܽܘܠܳܓ݂ܶܐ̈ ܕ݁ܶܝܢ ܕ݁ܡܰܘܗܒ݂ܳܬ݂ܳܐ̈ ܐܺܝܬ݂ܰܝܗܽܘܢ . ܐܶܠܳܐ ܚܕ݂ܳܐ
 ܗ̱ܝ ܪܽܘܚܳܐ .

ܘܦ݂ܽܘܠܳܓ݂ܶܐ̈ ܕ݁ܬ݂ܶܫܡܫܳܬ݂ܳܐ̈ ܐܺܝܬ݂ܰܝܗܽܘܢ . ܐܶܠܳܐ ܚܰܕ݂ ܗ̱ܽܘ
 ܡܳܪܝܳܐ .

ܘܦ݂ܽܘܠܳܓ݂ܶܐ̈ ܕ݁ܚܰܝܠܰܘܳܬ݂ܳܐ̈ ܐܺܝܬ݂ . ܐܶܠܳܐ ܚܰܕ݂ ܗ̱ܽܘ ܐܰܠܳܗܳܐ ܂
 ܕ݁ܡܰܥܒ݁ܶܕ݂ ܟ݁ܽܠ ܒ݁ܟ݂ܽܠܢܳܫ .

ܠܐ̱ܢܳܫ ܐ̱ܢܳܫ ܕ݁ܶܝܢ ܆ ܡܶܬ݂ܺܝܗܶܒ݂ ܠܶܗ ܓ݁ܶܠܝܳܢܳܐ ܕ݁ܪܽܘܚܳܐ ܂
 ܐܰܝܟ݂ ܕ݁ܥܳܕ݂ܪܳܐ ܠܶܗ .

ܐܺܝܬ݂ ܕ݁ܺܝܗܺܝܒ݂ܳܐ ܠܶܗ ܒ݁ܪܽܘܚܳܐ ܡܶܠܬ݂ܳܐ ܕ݁ܚܶܟ݂ܡܬ݂ܳܐ .
 ܠܰܐ̱ܚܪܺܢܳܐ ܕ݁ܶܝܢ ܡܶܠܬ݂ܳܐ ܕ݁ܺܝܕ݂ܰܥܬ݂ܳܐ ܂ ܒ݁ܳܗ ܒ݁ܪܽܘܚܳܐ .

ܠܰܐ̱ܚܪܺܢܳܐ ܗܰܝܡܳܢܽܘܬ݂ܳܐ ܂ ܒ݁ܳܗ ܒ݁ܪܽܘܚܳܐ . ܠܰܐ̱ܚܪܺܢܳܐ
 ܡܰܘܗܒ݂ܳܬ݂ܳܐ̈ ܕ݁ܳܐܣܝܽܘܬ݂ܳܐ ܂ ܒ݁ܳܗ ܒ݁ܪܽܘܚܳܐ .

ܠܰܐ̱ܚܪܺܢܳܐ ܕ݁ܶܝܢ ܚܰܝܠܶܐ̈ . ܠܰܐ̱ܚܪܺܢܳܐ ܕ݁ܶܝܢ ܢܒ݂ܺܝܽܘܬ݂ܳܐ .
 ܠܰܐ̱ܚܪܺܢܳܐ ܕ݁ܶܝܢ ܦ݁ܳܪܽܘܫܽܘܬ݂ܳܐ ܕ݁ܪܽܘܚܶܐ̈ . ܠܰܐ̱ܚܪܺܢܳܐ ܕ݁ܶܝܢ ܙܢܰܝܳܐ̈ ܕ݁ܠܶܫܳܢܶܐ̈ .
 ܠܰܐ̱ܚܪܺܢܳܐ ܕ݁ܶܝܢ ܦ݁ܽܘܫܳܩܳܐ ܕ݁ܠܶܫܳܢܶܐ̈ .

ܟ݁ܽܠܗܶܝܢ ܕ݁ܶܝܢ ܗܳܠܶܝܢ ܚܕ݂ܳܐ ܗ̱ܝ ܪܽܘܚܳܐ ܣܳܥܪܳܐ . ܘܰܡܦ݂ܰܠܓ݂ܳܐ
 ܠܟ݂ܽܠܢܳܫ ܐܰܝܟ݂ ܕ݁ܗܺܝ ܨܳܒ݂ܝܳܐ .

ܐܰܟ݂ܙܢܳܐ ܓ݁ܶܝܪ ܕ݁ܦ݂ܰܓ݂ܪܳܐ ܚܰܕ݂ ܗ̱ܽܘ ܇ ܘܺܐܝܬ݂ ܒ݁ܶܗ ܗܰܕ݁ܳܡܶܐ̈
 ܣܰܓ݁ܺܝܶܐܐ̈ . ܟ݁ܽܠܗܽܘܢ ܕ݁ܶܝܢ ܗܰܕ݁ܳܡܶܐ̈ ܕ݁ܦ݂ܰܓ݂ܪܳܐ ܂ ܟ݁ܰܕ݂ ܣܰܓ݁ܺܝܶܐܐ̈ ܂
 ܐܺܝܬ݂ܰܝܗܽܘܢ ܚܰܕ݂ ܐܶܢܽܘܢ ܦ݁ܓ݂ܰܪ ܆ ܗܳܟ݂ܰܢܳܐ ܐܳܦ݂ ܡܫܺܝܚܳܐ .

ܐܳܦ݂ ܚܢܰܢ ܓ݁ܶܝܪ ܟ݁ܽܠܰܢ ܆ ܒ݁ܰܚܕ݂ܳܐ ܪܽܘܚ ܠܚܰܕ݂ ܦ݁ܓ݂ܰܪ ܥܡܰܕ݂ܢ ܇
 ܐܶܢ ܝܺܗܽܘܕ݂ܳܝܶܐ̈ ܂ ܘܶܐܢ ܐܰܪܡܳܝܶܐ̈ ܇ ܘܶܐܢ ܥܰܒ݂ܕ݁ܶܐ̈ ܂ ܘܶܐܢ ܒ݁ܢܰܝ̈ ܚܺܐܪܶܐ̈ .
 ܘܟ݂ܽܠܰܢ ܚܕ݂ܳܐ ܪܽܘܚܳܐ ܐܶܫܬ݁ܺܝܢ .

ܐܳܦ݂ ܦ݁ܰܓ݂ܪܳܐ ܓ݁ܶܝܪ ܠܳܐ ܗ̱ܘܳܐ ܚܰܕ݂ ܗܰܕ݁ܳܡ ܂ ܐܶܠܳܐ ܣܰܓ݁ܺܝܶܐܐ̈
 .

ܐܶܢ ܬ݁ܺܐܡܰܪ ܓ݁ܶܝܪ ܪܶܓ݂ܠܳܐ ܇ ܕ݁ܡܶܛܽܠ ܕ݁ܠܳܐ ܗܘܺܝܬ݂ ܐܺܝܕ݂ܳܐ ܂
 ܠܳܐ ܗܘܺܝܬ݂ ܡܶܢܶܗ ܡܶܢ ܦ݁ܰܓ݂ܪܳܐ ܆ ܠܰܘ ܡܶܛܽܠ ܗܳܕ݂ܶܐ ܠܰܝܬ݁ܶܝܗ ܡܶܢܶܗ ܡܶܢ ܦ݁ܰܓ݂ܪܳܐ
 ܆

ܘܶܐܢ ܬ݁ܺܐܡܰܪ ܐܶܕ݂ܢܳܐ ܇ ܥܰܠ ܕ݁ܠܳܐ ܗܘܺܝܬ݂ ܥܰܝܢܳܐ ܂ ܠܳܐ ܗܘܺܝܬ݂
 ܡܶܢܶܗ ܡܶܢ ܦ݁ܰܓ݂ܪܳܐ ܆ ܠܰܘ ܡܶܛܽܠ ܗܳܕ݂ܶܐ ܠܰܝܬ݁ܶܝܗ ܡܶܢܶܗ ܡܶܢ ܦ݁ܰܓ݂ܪܳܐ ܆

ܐܶܠܽܘ ܓ݁ܶܝܪ ܟ݁ܽܠܶܗ ܦ݁ܰܓ݂ܪܳܐ ܥܰܝܢܶܐ̈ ܗ̱ܘܳܐ ܆ ܐܰܝܟ݁ܳܐ ܗ̱ܘܳܬ݂
 ܡܰܫܡܰܥܬ݂ܳܐ . ܘܶܐܠܽܘ ܟ݁ܽܠܶܗ ܡܰܫܡܰܥܬ݂ܳܐ ܗ̱ܘܳܐ ܆ ܐܰܝܟ݁ܰܢܳܐ ܡܪܺܝܚ ܗ̱ܘܳܐ .

ܗܳܫܳܐ ܕ݁ܶܝܢ ܐܰܠܳܗܳܐ ܣܳܡ ܟ݁ܽܠ ܚܰܕ݂ ܚܰܕ݂ ܡܶܢ ܗܰܕ݁ܳܡܶܐ̈
 ܒ݁ܦ݂ܰܓ݂ܪܳܐ ܆ ܐܰܝܟ݁ܰܢܳܐ ܕ݁ܗܽܘ ܨܒ݂ܳܐ .

ܐܶܠܽܘ ܕ݁ܶܝܢ ܟ݁ܽܠܗܽܘܢ ܚܰܕ݂ ܗ̱ܘܰܘ ܗܰܕ݁ܳܡܳܐ ܆ ܐܰܝܟ݁ܳܐ ܗ̱ܘܳܐ
 ܦ݁ܰܓ݂ܪܳܐ .

ܗܳܫܳܐ ܕ݁ܶܝܢ ܗܰܕ݁ܳܡܶܐ̈ ܐܺܝܬ݂ܰܝܗܽܘܢ ܣܰܓ݁ܺܝܶܐܐ̈ ܆ ܚܰܕ݂ ܗ̱ܽܘ
 ܕ݁ܶܝܢ ܦ݁ܰܓ݂ܪܳܐ .

ܠܳܐ ܡܶܫܟ݁ܚܳܐ ܥܰܝܢܳܐ ܕ݁ܬ݂ܺܐܡܰܪ ܠܺܐܝܕ݂ܳܐ ܂ ܕ݁ܠܳܐ ܡܶܬ݂ܒ݁ܰܥܝܳܐ
 ܐܰܢ̱ܬ݁ܝ ܠܺܝ . ܐܳܦ݂ܠܳܐ ܪܺܫܳܐ ܡܶܫܟ݁ܰܚ ܕ݁ܢܺܐܡܰܪ ܠܪܶܓ݂ܠܶܐ̈ ܂ ܕ݁ܠܳܐ ܡܶܬ݂ܒ݁ܰܥܝܳܢ̈
 ܐܢ̱ܬ݁ܶܝܢ ܠܺܝ .

ܐܶܠܳܐ ܝܰܬ݁ܺܝܪܳܐܝܺܬ݂ ܐܰܝܠܶܝܢ ܗܰܕ݁ܳܡܶܐ̈ ܕ݁ܡܶܣܬ݁ܰܒ݂ܪܺܝܢ
 ܕ݁ܰܡܚܺܝܠܺܝܢ ܆ ܥܠܰܝܗܽܘܢ ܗ̱ܽܘ ܣܽܘܢܩܳܢܳܐ .

ܘܰܐܝܠܶܝܢ ܕ݁ܣܳܒ݂ܪܺܝܢܰܢ ܕ݁ܰܡܨܰܥܪܺܝܢ ܐܶܢܽܘܢ ܒ݁ܦ݂ܰܓ݂ܪܳܐ ܆
 ܠܗܳܠܶܝܢ ܐܺܝܩܳܪܳܐ ܝܰܬ݁ܺܝܪܳܐ ܡܰܣܓ݁ܶܝܢܰܢ . ܘܰܐܝܠܶܝܢ ܕ݁ܰܕ݂ܢܽܘܟ݁ܳܦ݂ܳܐ ܐܶܢܽܘܢ ܆
 ܐܶܣܟ݁ܺܡܳܐ ܝܰܬ݁ܺܝܪܳܐ ܥܳܒ݂ܕ݁ܺܝܢܰܢ ܠܗܽܘܢ .

ܐܰܝܠܶܝܢ ܕ݁ܶܝܢ ܗܰܕ݁ܳܡܶܐ̈ ܕ݁ܺܐܝܬ݂ ܒ݁ܰܢ ܕ݁ܰܡܝܰܩܪܺܝܢ ܆ ܠܳܐ
 ܡܶܬ݂ܒ݁ܥܶܐ ܠܗܽܘܢ ܐܺܝܩܳܪܳܐ . ܐܰܠܳܗܳܐ ܓ݁ܶܝܪ ܡܰܙܓ݂ܶܗ ܠܦ݂ܰܓ݂ܪܳܐ . ܘܝܰܗ̱ܒ݂ ܐܺܝܩܳܪܳܐ
 ܝܰܬ݁ܺܝܪܳܐ ܠܗܰܕ݁ܳܡܳܐ ܐܰܝܢܳܐ ܕ݁ܰܙܥܽܘܪ ܆

ܕ݁ܠܳܐ ܬ݁ܶܗܘܶܐ ܦ݁ܳܠܓ݁ܽܘܬ݂ܳܐ ܒ݁ܦ݂ܰܓ݂ܪܳܐ ܇ ܐܶܠܳܐ ܟ݁ܽܠܗܽܘܢ
 ܗܰܕ݁ܳܡܶܐ̈ ܫܰܘܝܳܐܝܺܬ݂ ܁ ܚܰܕ݂ ܥܰܠ ܚܰܕ݂ ܢܶܗܘܽܘܢ ܝܳܨܦ݁ܺܝܢ .

ܕ݁ܶܐܡܰܬ݂ܝ ܕ݁ܚܰܕ݂ ܗܰܕ݁ܳܡ ܢܶܗܘܶܐ ܟ݁ܳܐܶܒ݂ ܆ ܟ݁ܽܠܗܽܘܢ ܢܶܗܘܽܘܢ
 ܚܳܫܺܝܢ . ܘܶܐܢ ܡܶܫܬ݁ܰܒ݁ܰܚ ܚܰܕ݂ ܗܰܕ݁ܳܡ ܆ ܟ݁ܽܠܗܽܘܢ ܗܰܕ݁ܳܡܶܐ̈ ܢܶܗܘܽܘܢ ܡܶܫܬ݁ܰܒ݁ܚܺܝܢ
 .

ܐܰܢ̱ܬ݁ܽܘܢ ܕ݁ܶܝܢ ܦ݁ܰܓ݂ܪܶܗ ܐܰܢ̱ܬ݁ܽܘܢ ܕ݁ܰܡܫܺܝܚܳܐ ܂ ܘܗܰܕ݁ܳܡܶܐ̈
 ܒ݁ܕ݂ܽܘܟ݁ܰܬ݂ܟ݂ܽܘܢ ܀.܀.܀܀

ܣܳܡ ܓ݁ܶܝܪ ܐܰܠܳܗܳܐ ܒ݁ܥܺܕ̱݁ܬ݁ܶܗ ܆ ܠܽܘܩܕ݂ܰܡ ܫܠܺܝܚܶܐ̈ .
 ܒ݁ܳܬ݂ܰܪܗܽܘܢ ܢܒ݂ܺܝܶܐ̈ . ܒ݁ܳܬ݂ܰܪܗܽܘܢ ܡܰܠܦ݂ܳܢܶܐ̈ . ܒ݁ܳܬ݂ܰܪܗܽܘܢ ܥܳܒ݂ܕ݁ܰܝ̈ ܚܰܝܠܶܐ̈ .
 ܒ݁ܳܬ݂ܰܪܗܽܘܢ ܡܰܘܗܒ݂ܳܬ݂ܳܐ̈ ܕ݁ܳܐܣܝܽܘܬ݂ܳܐ . ܘܰܡܥܰܕ݁ܪܳܢܶܐ̈ ܘܰܡܕ݂ܰܒ݁ܪܳܢܶܐ̈ ܂ ܘܰܙܢܰܝܳܐ̈
 ܕ݁ܠܶܫܳܢܶܐ̈ .

ܕ݁ܰܠܡܳܐ ܟ݁ܽܠܗܽܘܢ ܫܠܺܝܚܶܐ̈ ܆ ܕ݁ܰܠܡܳܐ ܟ݁ܽܠܗܽܘܢ ܢܒ݂ܺܝܶܐ̈ ܆ ܠܡܳܐ
 ܟ݁ܽܠܗܽܘܢ ܡܰܠܦ݂ܳܢܶܐ̈ ܆ ܠܡܳܐ ܟ݁ܽܠܗܽܘܢ ܣܳܥܪܰܝ̈ ܚܰܝܠܶܐ̈ ܆

ܠܡܳܐ ܠܟ݂ܽܠܗܽܘܢ ܐܺܝܬ݂ ܠܗܽܘܢ ܡܰܘܗܒ݂ܳܬ݂ܳܐ̈ ܕ݁ܳܐܣܝܽܘܬ݂ܳܐ ܆ ܠܡܳܐ
 ܟ݁ܽܠܗܽܘܢ ܒ݁ܠܶܫܳܢܶܐ̈ ܡܡܰܠܠܺܝܢ ܆ ܐܰܘ ܕ݁ܰܠܡܳܐ ܟ݁ܽܠܗܽܘܢ ܡܦ݂ܰܫܩܺܝܢ ܆

ܐܶܢ ܕ݁ܶܝܢ ܛܳܢܺܝܢ ܐܢ̱ܬ݁ܽܘܢ ܒ݁ܡܰܘܗܒ݂ܳܬ݂ܳܐ̈ ܪܰܘܪܒ݂ܳܬ݂ܳܐ̈ ܆
 ܐܶܢܳܐ ܬ݁ܽܘܒ݂ ܐܶܚܰܘܶܝܟ݂ܽܘܢ ܐܽܘܪܚܳܐ ܕ݁ܰܡܝܰܬ݁ܪܳܐ .

ܐܶܢ ܒ݁ܟ݂ܽܠ ܠܶܫܳܢ ܕ݁ܰܒ݂ܢܰܝܢܳܫܳܐ̈ ܐܶܡܰܠܶܠ ܘܒ݂ܰܕ݂ܡܰܠܰܐܟ݂ܶܐ̈ ܇
 ܘܚܽܘܒ݁ܳܐ ܠܳܐ ܢܶܗܘܶܐ ܒ݁ܺܝ ܆ ܗܘܺܝܬ݂ ܠܺܝ ܢܚܳܫܳܐ ܕ݁ܙܳܐܶܡ ܆ ܐܰܘ ܨܺܨܠܳܐ ܕ݁ܝܳܗܶܒ݂ ܩܳܠܳܐ
 .

ܘܶܐܢ ܬ݁ܶܗܘܶܐ ܒ݁ܺܝ ܢܒ݂ܺܝܽܘܬ݂ܳܐ ܇ ܘܶܐܕ݁ܰܥ ܐ̱ܪܳܙܶܐ̈ ܟ݁ܽܠܗܽܘܢ
 ܘܟ݂ܽܠܳܗ ܝܺܕ݂ܰܥܬ݂ܳܐ ܇ ܘܶܐܢ ܬ݁ܶܗܘܶܐ ܒ݁ܺܝ ܟ݁ܽܠܳܗ ܗܰܝܡܳܢܽܘܬ݂ܳܐ ܁ ܐܰܝܟ݁ܰܢܳܐ ܕ݁ܛܽܘܪܳܐ
 ܐܶܫܰܢܶܐ ܇ ܘܚܽܘܒ݁ܳܐ ܠܰܝܬ݁ ܒ݁ܺܝ ܆ ܠܳܐ ܗ̱ܘܺܝܬ݂ ܡܶܕ݁ܶܡ .

ܘܶܐܢ ܐܰܘܟ݁ܶܠ ܟ݁ܽܠ ܕ݁ܺܐܝܬ݂ ܠܺܝ ܠܡܶܣܟ݁ܺܢܶܐ̈ ܇ ܘܶܐܢ ܐܰܫܠܶܡ
 ܦ݁ܰܓ݂ܪܝ ܕ݁ܢܺܐܩܰܕ݂ ܇ ܘܚܽܘܒ݁ܳܐ ܠܳܐ ܢܶܗܘܶܐ ܒ݁ܺܝ ܆ ܡܶܕ݁ܶܡ ܠܳܐ ܝܳܬ݂ܰܪ ܐ̱ܢܳܐ .

ܚܽܘܒ݁ܳܐ ܢܰܓ݁ܺܝܪܳܐ ܗ̱ܝ ܪܽܘܚܶܗ ܂ ܘܒ݂ܰܣܺܝܡ . ܚܽܘܒ݁ܳܐ ܠܳܐ ܚܳܣܶܡ .
 ܚܽܘܒ݁ܳܐ ܠܳܐ ܡܶܫܬ݁ܓ݂ܶܫ ܂ ܘܠܳܐ ܡܶܬ݂ܚܬ݂ܰܪ .

ܘܠܳܐ ܣܳܥܰܪ ܕ݁ܒ݂ܶܗܬ݁ܬ݂ܳܐ ܂ ܘܠܳܐ ܒ݁ܳܥܶܐ ܕ݁ܺܝܠܶܗ . ܘܠܳܐ
 ܡܶܬ݁ܬ݁ܦ݂ܺܝܪ . ܘܠܳܐ ܡܶܬ݂ܪܰܥܶܐ ܕ݁ܒ݂ܺܝܫ .

ܠܳܐ ܚܳܕ݂ܶܐ ܒ݁ܥܰܘܠܳܐ ܆ ܐܶܠܳܐ ܚܳܕ݂ܶܐ ܒ݁ܩܽܘܫܬ݁ܳܐ .

ܟ݁ܽܠ ܡܶܕ݁ܶܡ ܡܣܰܝܒ݁ܰܪ . ܟ݁ܽܠܡܶܕ݁ܶܡ ܡܗܰܝܡܶܢ . ܟ݁ܽܠ ܡܣܰܒ݁ܰܪ .
 ܟ݁ܽܠ ܣܳܒ݂ܶܠ .

ܚܽܘܒ݁ܳܐ ܡܶܡܬ݂ܽܘܡ ܠܳܐ ܢܳܦ݂ܶܠ . ܢܒ݂ܺܝܰܘܳܬ݂ܳܐ̈ ܓ݁ܶܝܪ
 ܢܶܬ݂ܒ݁ܰܛܠܳܢ̈ . ܘܠܶܫܳܢܶܐ̈ ܢܶܫܬ݁ܰܬ݁ܩܽܘܢ . ܘܺܝܕ݂ܰܥܬ݂ܳܐ ܬ݁ܶܬ݂ܒ݁ܰܛܰܠ .

ܩܰܠܺܝܠ ܗ̱ܽܘ ܓ݁ܶܝܪ ܡܶܢ ܣܰܓ݁ܺܝ ܝܳܕ݂ܥܺܝܢܰܢ ܂ ܘܩܰܠܺܝܠ ܡܶܢ ܣܰܓ݁ܺܝ
 ܡܶܬ݂ܢܰܒ݁ܶܝܢܰܢ .

ܐܶܡܰܬ݂ܝ ܕ݁ܶܝܢ ܕ݁ܬ݂ܺܐܬ݂ܶܐ ܓ݁ܡܺܝܪܽܘܬ݂ܳܐ ܆ ܗܳܝܕ݁ܶܝܢ ܢܶܬ݂ܒ݁ܰܛܰܠ
 ܗܰܘ ܡܶܕ݁ܶܡ ܕ݁ܩܰܠܺܝܠ ܗ̱ܘܳܐ ܀

ܟ݁ܰܕ݂ ܝܰܠܽܘܕ݂ܳܐ ܗ̱ܘܺܝܬ݂ ܆ ܐܰܝܟ݂ ܝܰܠܽܘܕ݂ܳܐ ܡܡܰܠܶܠ ܗ̱ܘܺܝܬ݂ .
 ܘܰܐܝܟ݂ ܝܰܠܽܘܕ݂ܳܐ ܡܶܬ݂ܪܰܥܶܐ ܗ̱ܘܺܝܬ݂ . ܘܰܐܝܟ݂ ܝܰܠܽܘܕ݂ܳܐ ܡܶܬ݂ܚܰܫܰܒ݂ ܗ̱ܘܺܝܬ݂ . ܟ݁ܰܕ݂
 ܗܘܺܝܬ݂ ܕ݁ܶܝܢ ܓ݁ܰܒ݂ܪܳܐ ܆ ܒ݁ܰܛܠܶܬ݂ ܗܳܠܶܝܢ ܕ݁ܛܰܠܝܽܘܬ݂ܳܐ .

ܗܳܫܳܐ ܐܰܝܟ݂ ܕ݁ܰܒ݂ܡܰܚܙܺܝܬ݂ܳܐ ܚܳܙܶܝܢܰܢ ܂ ܒ݁ܦ݂ܶܠܶܐܬ݂ܳܐ ܆
 ܗܳܝܕ݁ܶܝܢ ܕ݁ܶܝܢ ܐܰܦ݁ܺܝܢ̈ ܠܽܘܩܒ݂ܰܠ ܐܰܦ݁ܺܝܢ̈ . ܗܳܫܳܐ ܝܳܕ݂ܰܥ ܐ̱ܢܳܐ ܩܰܠܺܝܠ ܡܶܢ ܣܰܓ݁ܺܝ
 ܆ ܗܳܝܕ݁ܶܝܢ ܕ݁ܶܝܢ ܐܶܕ݁ܰܥ ܐܰܝܟ݂ ܡܳܐ ܕ݁ܶܐܬ݂ܝܰܕ݂ܥܶܬ݂ .

ܗܳܠܶܝܢ ܐܶܢܶܝܢ̈ ܓ݁ܶܝܪ ܬ݁ܠܳܬ݂ ܕ݁ܰܡܟ݂ܰܬ݁ܪܳܢ̈ ܇ ܗܰܝܡܳܢܽܘܬ݂ܳܐ ܁
 ܘܣܰܒ݂ܪܳܐ ܂ ܘܚܽܘܒ݁ܳܐ . ܕ݁ܪܰܒ݁ ܕ݁ܶܝܢ ܡܶܢܗܶܝܢ ܚܽܘܒ݁ܳܐ .

ܗܰܪ̱ܛܘ ܒ݁ܳܬ݂ܰܪ ܚܽܘܒ݁ܳܐ . ܘܛܰܢܘ ܒ݁ܡܰܘܗܒ݂ܳܬ݂ܳܐ̈ ܕ݁ܪܽܘܚܳܐ .
 ܝܰܬ݁ܺܝܪܳܐܝܺܬ݂ ܕ݁ܶܝܢ ܕ݁ܬ݂ܶܬ݂ܢܰܒ݁ܽܘܢ .

ܡܰܢ ܕ݁ܰܡܡܰܠܶܠ ܓ݁ܶܝܪ ܒ݁ܠܶܫܳܢܳܐ ܆ ܠܳܐ ܗ̱ܘܳܐ ܠܰܒ݂ܢܰܝܢܳܫܳܐ̈
 ܡܡܰܠܶܠ ܂ ܐܶܠܳܐ ܠܰܐܠܳܗܳܐ . ܠܳܐ ܓ݁ܶܝܪ ܐ̱ܢܳܫ ܫܳܡܰܥ ܡܶܕ݁ܶܡ ܕ݁ܰܡܡܰܠܶܠ ܆ ܐܶܠܳܐ ܒ݁ܪܽܘܚ
 ܐ̱ܪܳܙܳܐ ܡܡܰܠܶܠ .

ܐܰܝܢܳܐ ܕ݁ܶܝܢ ܕ݁ܡܶܬ݂ܢܰܒ݁ܶܐ ܆ ܠܰܒ݂ܢܰܝܢܳܫܳܐ̈ ܡܡܰܠܶܠ ܒ݁ܶܢܝܳܢܳܐ ܁
 ܘܠܽܘܒ݁ܳܒ݂ܳܐ ܂ ܘܒ݂ܽܘܝܳܐܳܐ .

ܕ݁ܰܡܡܰܠܶܠ ܒ݁ܠܶܫܳܢܳܐ ܂ ܢܰܦ݂ܫܶܗ ܗܽܘ ܒ݁ܳܢܶܐ . ܘܰܕ݂ܡܶܬ݂ܢܰܒ݁ܶܐ ܂
 ܥܺܕ̱݁ܬ݁ܳܐ ܒ݁ܳܢܶܐ .

ܨܳܒ݂ܶܐ ܐ̱ܢܳܐ ܕ݁ܶܝܢ ܂ ܕ݁ܟ݂ܽܠܟ݂ܽܘܢ ܬ݁ܡܰܠܠܽܘܢ ܒ݁ܠܶܫܳܢܶܐ̈ ܆
 ܝܰܬ݁ܺܝܪܳܐܝܺܬ݂ ܕ݁ܶܝܢ ܕ݁ܬ݂ܶܬ݂ܢܰܒ݁ܽܘܢ . ܪܰܒ݂ ܗ̱ܽܘ ܓ݁ܶܝܪ ܐܰܝܢܳܐ ܕ݁ܡܶܬ݂ܢܰܒ݁ܶܐ ܇ ܡܶܢ
 ܗܰܘ ܕ݁ܰܡܡܰܠܶܠ ܒ݁ܠܶܫܳܢܳܐ ܆ ܐܶܢ ܠܳܐ ܡܦ݂ܰܫܶܩ . ܐܶܢ ܕ݁ܶܝܢ ܡܦ݂ܰܫܶܩ ܆ ܥܺܕ̱݁ܬ݁ܳܐ ܒ݁ܳܢܶܐ
 ܀

ܘܗܳܫܳܐ ܐܰܚܰܝ̈ ܆ ܐܶܢ ܐܺܬ݂ܶܐ ܠܘܳܬ݂ܟ݂ܽܘܢ ܂ ܘܶܐܡܰܠܶܠ ܥܰܡܟ݂ܽܘܢ
 ܒ݁ܠܶܫܳܢܶܐ̈ ܇ ܡܳܢܳܐ ܡܰܘܬ݁ܰܪ ܐ̱ܢܳܐ ܠܟ݂ܽܘܢ ܆ ܐܶܠܳܐ ܐܶܢ ܐܶܡܰܠܶܠ ܥܰܡܟ݂ܽܘܢ ܂ ܐܰܘ
 ܒ݁ܓ݂ܶܠܝܳܢܳܐ ܂ ܐܰܘ ܒ݁ܺܝܕ݂ܰܥܬ݂ܳܐ ܂ ܐܰܘ ܒ݁ܰܢܒ݂ܺܝܽܘܬ݂ܳܐ ܂ ܐܰܘ ܒ݁ܝܽܘܠܦ݁ܳܢܳܐ .

ܐܳܦ݂ ܨܶܒ݂ܘܳܬ݂ܳܐ̈ ܓ݁ܶܝܪ ܐܰܝܠܶܝܢ ܕ݁ܠܰܝܬ݁ ܒ݁ܗܶܝܢ ܢܰܦ݂ܫܳܐ ܂
 ܘܝܳܗܒ݁ܳܢ̈ ܩܳܠܳܐ ܇ ܐܶܢ ܐܰܒ݁ܽܘܒ݂ܳܐ ܂ ܘܶܐܢ ܩܺܝܬ݂ܳܪܳܐ ܇ ܐܶܢ ܦ݁ܽܘܪܫܳܢܳܐ ܠܳܐ ܥܳܒ݂ܕ݁ܳܢ̈
 ܒ݁ܶܝܬ݂ ܩܺܝܢܬ݁ܳܐ ܠܰܚܒ݂ܰܪܬ݂ܳܗ ܆ ܐܰܝܟ݁ܰܢܳܐ ܡܶܬ݂ܺܝܕ݂ܰܥ ܁ ܡܶܕ݁ܶܡ ܕ݁ܡܶܙܕ݁ܡܰܪ ܂ ܐܰܘ
 ܡܶܕ݁ܶܡ ܕ݁ܡܶܬ݂ܢܩܶܫ .

ܘܶܐܢ ܩܰܪܢܳܐ ܬ݁ܶܩܪܶܐ ܩܳܠܳܐ ܕ݁ܠܳܐ ܦ݁ܪܺܝܫ ܆ ܡܰܢܽܘ ܢܶܬ݁ܛܰܝܰܒ݂
 ܠܰܩܪܳܒ݂ܳܐ .

ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ ܆ ܐܶܢ ܬ݁ܺܐܡܪܽܘܢ ܡܶܠܬ݂ܳܐ ܒ݁ܠܶܫܳܢܳܐ ܂
 ܘܠܳܐ ܬ݁ܶܗܘܶܐ ܡܦ݂ܰܫܩܳܐ ܆ ܐܰܝܟ݁ܰܢܳܐ ܡܶܬ݂ܺܝܕ݂ܰܥ ܡܶܕ݁ܶܡ ܕ݁ܳܐܡܪܺܝܢ ܐܢ̱ܬ݁ܽܘܢ .
 ܗܳܘܶܝܬ݁ܽܘܢ ܠܟ݂ܽܘܢ ܂ ܐܰܝܟ݂ ܗܰܘ ܕ݁ܥܰܡ ܐܳܐܰܪ ܡܡܰܠܠܺܝܢ ܐܢ̱ܬ݁ܽܘܢ .

ܗܳܐ ܓ݁ܶܝܪ ܓ݁ܶܢܣܶܐ̈ ܕ݁ܠܶܫܳܢܶܐ̈ ܣܰܓ݁ܺܝܶܐܐ̈ ܐܺܝܬ݂ ܒ݁ܥܳܠܡܳܐ .
 ܘܠܰܝܬ݁ ܚܰܕ݂ ܡܶܢܗܽܘܢ ܕ݁ܠܳܐ ܩܳܠܳܐ .

ܘܶܐܢ ܠܳܐ ܝܳܕ݂ܰܥ ܐ̱ܢܳܐ ܚܰܝܠܶܗ ܕ݁ܩܳܠܳܐ ܆ ܗܳܘܶܐ ܐ̱ܢܳܐ ܠܺܝ
 ܒ݁ܰܪܒ݁ܪܳܝܳܐ ܠܗܰܘ ܕ݁ܰܡܡܰܠܶܠ ܇ ܘܳܐܦ݂ ܗܰܘ ܕ݁ܰܡܡܰܠܶܠ ܗܳܘܶܐ ܠܶܗ ܠܺܝ ܒ݁ܰܪܒ݁ܪܳܝܳܐ
 .

ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ ܆ ܡܶܛܽܠ ܕ݁ܛܰܢܳܢܶܐ̈ ܐܰܢ̱ܬ݁ܽܘܢ
 ܕ݁ܡܰܘܗܒ݂ܳܬ݂ܳܐ̈ ܕ݁ܪܽܘܚܳܐ ܂ ܠܒ݂ܶܢܝܳܢܳܐ ܕ݁ܥܺܕ̱݁ܬ݁ܳܐ ܆ ܒ݁ܥܰܘ ܕ݁ܬ݂ܶܬ݂ܝܰܬ݁ܪܽܘܢ .

ܘܗܰܘ ܕ݁ܰܡܡܰܠܶܠ ܒ݁ܠܶܫܳܢܳܐ ܆ ܢܨܰܠܶܐ ܕ݁ܰܢܦ݂ܰܫܶܩ .

ܐܶܢ ܗܽܘ ܓ݁ܶܝܪ ܕ݁ܰܗܘܺܝܬ݂ ܡܨܰܠܶܐ ܒ݁ܠܶܫܳܢܳܐ ܆ ܪܽܘܚܝ ܗ̱ܽܘ
 ܡܨܰܠܝܳܐ ܇ ܡܰܕ݁ܰܥܝ ܕ݁ܶܝܢ ܕ݁ܠܳܐ ܦ݁ܺܐܪܺܝܢ̈ ܗ̱ܽܘ .

ܡܳܢܳܐ ܗܳܟ݂ܺܝܠ ܐܶܥܒ݁ܶܕ݂ ܆ ܐܶܨܰܠܶܐ ܒ݁ܪܽܘܚܝ ܆ ܘܶܐܨܰܠܶܐ ܐܳܦ݂
 ܒ݁ܡܰܕ݁ܰܥܝ . ܘܶܐܙܰܡܰܪ ܒ݁ܪܽܘܚܝ ܆ ܘܶܐܙܰܡܰܪ ܐܳܦ݂ ܒ݁ܡܰܕ݁ܰܥܝ .

ܘܶܐܢ ܠܳܐ ܐܶܢ ܡܒ݂ܰܪܶܟ݂ ܐܰܢ̱ܬ݁ ܒ݁ܪܽܘܚ ܆ ܗܰܘ ܕ݁ܰܡܡܰܠܶܐ
 ܕ݁ܽܘܟ݁ܬ݂ܶܗ ܕ݁ܗܶܕ݂ܝܽܘܛܳܐ ܇ ܐܰܝܟ݁ܰܢܳܐ ܢܺܐܡܰܪ ܐܰܡܺܝܢ ܁ ܥܰܠ ܬ݁ܰܘܕ݁ܺܝܬ݂ܳܟ݂ ܕ݁ܺܝܠܳܟ݂ .
 ܡܶܛܽܠ ܕ݁ܡܳܢܳܐ ܐܳܡܰܪ ܐܰܢ̱ܬ݁ ܠܳܐ ܝܳܕ݂ܰܥ .

ܐܰܢ̱ܬ݁ ܓ݁ܶܝܪ ܫܰܦ݁ܺܝܪ ܡܒ݂ܰܪܶܟ݂ ܐܰܢ̱ܬ݁ ܆ ܐܶܠܳܐ ܚܰܒ݂ܪܳܟ݂ ܠܳܐ
 ܡܶܬ݂ܒ݁ܰܢܶܐ .

ܡܰܘܕ݁ܶܐ ܐ̱ܢܳܐ ܠܰܐܠܳܗܳܐ ܂ ܕ݁ܝܰܬ݁ܺܝܪ ܡܶܢ ܟ݁ܽܠܟ݂ܽܘܢ ܡܡܰܠܶܠ
 ܐ̱ܢܳܐ ܒ݁ܠܶܫܳܢܶܐ̈ .

ܐܶܠܳܐ ܒ݁ܥܺܕ̱݁ܬ݁ܳܐ ܨܳܒ݂ܶܐ ܐ̱ܢܳܐ ܕ݁ܚܰܡܶܫ ܡܶܠܺܝܢ̈ ܒ݁ܡܰܕ݁ܰܥܝ
 ܐܶܡܰܠܶܠ ܇ ܕ݁ܳܐܦ݂ ܐ̱ܚܪܳܢܶܐ̈ ܐܰܠܶܦ݂ ܆ ܝܰܬ݁ܺܝܪ ܡܶܢ ܪܶܒ݁ܽܘ ܡܶܠܺܝܢ̈ ܒ݁ܠܶܫܳܢܳܐ ܀

ܐܰܚܰܝ̈ ܆ ܠܳܐ ܗܘܰܝܬ݁ܽܘܢ ܛܠܶܝܢ ܒ݁ܪܶܥܝܳܢܰܝܟ݁ܽܘܢ̈ . ܐܶܠܳܐ
 ܠܒ݂ܺܝܫܳܬ݂ܳܐ̈ ܗܘܰܘ ܝܰܠܽܘܕ݂ܶܐ̈ ܆ ܘܰܒ݂ܪܶܥܝܳܢܰܝܟ݁ܽܘܢ̈ ܗܘܰܘ ܓ݁ܡܺܝܪܺܝܢ .

ܒ݁ܢܳܡܽܘܣܳܐ ܟ݁ܬ݂ܺܝܒ݂ ܆ ܕ݁ܰܒ݂ܡܰܡܠ̱ܠܳܐ ܢܽܘܟ݂ܪܳܝܳܐ ܁ ܘܰܒ݂ܠܶܫܳܢܳܐ
 ܐ̱ܚܪܺܢܳܐ ܂ ܐܶܡܰܠܶܠ ܥܰܡܶܗ ܥܰܡ ܥܰܡܳܐ ܗܳܢܳܐ . ܐܳܦ݂ܠܳܐ ܗܳܟ݂ܰܢܳܐ ܢܶܫܡܥܽܘܢܳܢܝ ܆ ܐܳܡܰܪ
 ܡܳܪܝܳܐ .

ܡܳܕ݂ܶܝܢ ܠܶܫܳܢܶܐ̈ ܠܳܐܬ݂ܳܐ ܗܽܘ ܣܺܝܡܺܝܢ ܇ ܠܳܐ ܠܰܡܗܰܝܡܢܶܐ̈ ܂
 ܐܶܠܳܐ ܠܰܐܝܠܶܝܢ ܕ݁ܠܳܐ ܡܗܰܝܡܢܺܝܢ ܆ ܢܒ݂ܺܝܰܘܳܬ݂ܳܐ̈ ܕ݁ܶܝܢ ܂ ܠܳܐ ܗ̱ܘܳܐ ܠܰܐܝܠܶܝܢ ܕ݁ܠܳܐ
 ܡܗܰܝܡܢܺܝܢ ܇ ܐܶܠܳܐ ܠܰܐܝܠܶܝܢ ܕ݁ܰܡܗܰܝܡܢܺܝܢ .

ܐܶܢ ܗܽܘ ܗܳܟ݂ܺܝܠ ܕ݁ܬ݂ܶܬ݂ܟ݁ܰܢܰܫ ܟ݁ܽܠܳܗ ܥܺܕ̱݁ܬ݁ܳܐ ܇ ܘܟ݂ܽܠܗܽܘܢ
 ܒ݁ܠܶܫܳܢܶܐ̈ ܢܡܰܠܠܽܘܢ ܇ ܘܢܶܥܠܽܘܢ ܗܶܕ݂ܝܽܘܛܶܐ̈ ܂ ܐܰܘ ܐܰܝܠܶܝܢ ܕ݁ܠܳܐ ܡܗܰܝܡܢܺܝܢ ܆ ܠܳܐ
 ܐܳܡܪܺܝܢ ܂ ܕ݁ܗܳܠܶܝܢ ܫܢܰܘ ܠܗܽܘܢ .

ܘܶܐܢ ܟ݁ܽܠܟ݂ܽܘܢ ܬ݁ܶܗܘܽܘܢ ܡܶܬ݂ܢܰܒ݁ܶܝܢ ܇ ܘܢܶܥܽܘܠ ܠܘܳܬ݂ܟ݂ܽܘܢ
 ܗܶܕ݂ܝܽܘܛܳܐ ܂ ܐܰܘ ܡܰܢ ܕ݁ܠܳܐ ܡܗܰܝܡܶܢ ܆ ܡܶܬ݂ܒ݁ܨܶܐ ܡܶܢ ܟ݁ܽܠܟ݂ܽܘܢ ܇ ܘܡܶܬ݂ܟ݁ܰܘܰܢ ܡܶܢ
 ܟ݁ܽܠܟ݂ܽܘܢ .

ܘܟ݂ܰܣܝܳܬ݂ܳܐ̈ ܕ݁ܠܶܒ݁ܶܗ ܡܶܬ݂ܓ݁ܰܠܝܳܢ̈ . ܘܗܳܝܕ݁ܶܝܢ ܢܶܦ݁ܶܠ ܥܰܠ
 ܐܰܦ݁ܰܘܗ̱ܝ̈ ܆ ܘܢܶܣܓ݁ܽܘܕ݂ ܠܰܐܠܳܗܳܐ ܂ ܘܢܺܐܡܰܪ ܆ ܫܰܪܺܝܪܳܐܝܺܬ݂ ܐܰܠܳܗܳܐ ܐܺܝܬ݂ ܒ݁ܟ݂ܽܘܢ
 ܀.܀.܀܀

ܐܳܡܰܪ ܐ̱ܢܳܐ ܗܳܟ݂ܺܝܠ ܐܰܚܰܝ̈ ܆ ܕ݁ܶܐܡܰܬ݂ܝ ܕ݁ܡܶܬ݂ܟ݁ܰܢܫܺܝܢ
 ܐܢ̱ܬ݁ܽܘܢ ܇ ܠܰܐܝܢܳܐ ܡܶܢܟ݂ܽܘܢ ܕ݁ܺܐܝܬ݂ ܠܶܗ ܡܰܙܡܽܘܪܳܐ ܢܺܐܡܰܪ . ܘܰܐܝܢܳܐ ܕ݁ܺܐܝܬ݂ ܠܶܗ
 ܝܽܘܠܦ݁ܳܢܳܐ . ܘܰܐܝܢܳܐ ܕ݁ܺܐܝܬ݂ ܠܶܗ ܓ݁ܶܠܝܳܢܳܐ . ܘܰܐܝܢܳܐ ܕ݁ܺܐܝܬ݂ ܠܶܗ ܠܶܫܳܢܳܐ .
 ܘܰܐܝܢܳܐ ܕ݁ܺܐܝܬ݂ ܠܶܗ ܦ݁ܽܘܫܳܩܳܐ ܆ ܟ݁ܽܠܗܶܝܢ ܠܒ݂ܶܢܝܳܢܳܐ ܢܶܗܘܝܳܢ̈ .

ܘܶܐܢ ܒ݁ܠܶܫܳܢܳܐ ܐ̱ܢܳܫ ܢܡܰܠܶܠ ܆ ܬ݁ܪܶܝܢ̈ ܢܡܰܠܠܽܘܢ . ܘܟ݂ܰܕ݂
 ܣܰܓ݁ܺܝ ܬ݁ܠܳܬ݂ܳܐ . ܘܚܰܕ݂ ܚܰܕ݂ ܢܡܰܠܠܽܘܢ . ܘܚܰܕ݂ ܢܦ݂ܰܫܶܩ .

ܘܶܐܢ ܠܰܝܬ݁ ܕ݁ܰܡܦ݂ܰܫܶܩ ܆ ܢܶܫܬ݁ܽܘܩ ܠܶܗ ܒ݁ܥܺܕ̱݁ܬ݁ܳܐ ܗܰܘ
 ܕ݁ܰܡܡܰܠܶܠ ܒ݁ܠܶܫܳܢܳܐ . ܘܒ݂ܰܝܢܰܘܗ̱ܝ ܠܢܰܦ݂ܫܶܗ ܘܠܰܐܠܳܗܳܐ ܢܡܰܠܶܠ .

ܢܒ݂ܺܝܶܐ̈ ܕ݁ܶܝܢ ܬ݁ܪܶܝܢ̈ ܐܰܘ ܬ݁ܠܳܬ݂ܳܐ ܢܡܰܠܠܽܘܢ ܆ ܘܫܰܪܟ݁ܳܐ
 ܢܦ݂ܰܪܫܽܘܢ .

ܘܶܐܢ ܠܰܐ̱ܚܪܺܢܳܐ ܢܶܬ݂ܓ݁ܠܶܐ ܟ݁ܰܕ݂ ܝܳܬ݂ܶܒ݂ ܆ ܩܰܕ݂ܡܳܝܳܐ ܢܶܫܬ݁ܽܘܩ
 ܠܶܗ .

ܡܶܫܟ݁ܚܺܝܢ ܐܢ̱ܬ݁ܽܘܢ ܓ݁ܶܝܪ ܟ݁ܽܠܟ݂ܽܘܢ ܕ݁ܚܰܕ݂ ܚܰܕ݂ ܬ݁ܶܬ݂ܢܰܒ݁ܽܘܢ
 ܆ ܕ݁ܟ݂ܽܠܢܳܫ ܢܺܐܠܰܦ݂ ܂ ܘܟ݂ܽܠܢܳܫ ܢܶܬ݂ܒ݁ܰܝܰܐ .

ܪܽܘܚܳܐ ܓ݁ܶܝܪ ܕ݁ܰܢܒ݂ܺܝܶܐ̈ ܠܰܢܒ݂ܺܝܶܐ̈ ܡܶܫܬ݁ܰܥܒ݁ܕ݂ܳܐ .

ܡܶܛܽܠ ܕ݁ܰܐܠܳܗܳܐ ܠܳܐ ܗ̱ܘܳܐ ܕ݁ܰܫܓ݂ܽܘܫܝܳܐ ܆ ܐܶܠܳܐ ܕ݁ܰܫܠܳܡܳܐ .
 ܐܰܝܟ݂ ܕ݁ܰܒ݂ܟ݂ܽܠܗܶܝܢ ܥܺܕ݂ܳܬ݂ܳܐ̈ ܕ݁ܩܰܕ݁ܺܝܫܶܐ̈ .

ܢܶܫܰܝܟ݁ܽܘܢ̈ ܒ݁ܥܺܕ̱݁ܬ݁ܳܐ ܢܶܗܘܝܳܢ̈ ܫܰܬ݁ܺܝܩܳܢ̈ . ܠܳܐ ܓ݁ܶܝܪ
 ܡܰܦ݁ܰܣ ܠܗܶܝܢ ܕ݁ܰܢܡܰܠܠܳܢ̈ ܆ ܐܶܠܳܐ ܕ݁ܢܶܫܬ݁ܰܥܒ݁ܕ݂ܳܢ̈ ܇ ܐܰܝܟ݁ܰܢܳܐ ܕ݁ܳܐܦ݂ ܢܳܡܽܘܣܳܐ
 ܐܶܡܰܪ .

ܘܶܐܢ ܡܶܕ݁ܶܡ ܨܳܒ݂ܝܳܢ̈ ܕ݁ܢܺܐܠܦ݁ܳܢ̈ ܇ ܒ݁ܒ݂ܳܬ݁ܰܝܗܶܝܢ̈ ܢܫܰܐܠܳܢ̈
 ܠܒ݂ܰܥܠܰܝܗܶܝܢ̈ . ܒ݁ܶܗܬ݁ܬ݂ܳܐ ܗ̱ܝ ܓ݁ܶܝܪ ܕ݁ܢܶܫܶܐ̈ ܒ݁ܥܺܕ̱݁ܬ݁ܳܐ ܢܡܰܠܠܳܢ̈ .

ܐܰܘ ܕ݁ܰܠܡܳܐ ܡܶܢܟ݂ܽܘܢ ܗ̱ܘ ܢܶܦ݂ܩܰܬ݂ ܡܶܠܬ݂ܶܗ ܕ݁ܰܐܠܳܗܳܐ . ܐܰܘ
 ܠܘܳܬ݂ܟ݂ܽܘܢ ܗ̱ܘ ܒ݁ܰܠܚܽܘܕ݂ ܡܛܳܬ݂ ܆

ܐܶܢ ܐ̱ܢܳܫ ܕ݁ܶܝܢ ܡܶܢܟ݂ܽܘܢ ܣܳܒ݂ܰܪ ܕ݁ܰܢܒ݂ܺܝܳܐ ܗܽܘ ܂ ܐܰܘ
 ܕ݁ܪܽܘܚܳܐ ܗܽܘ ܆ ܢܶܕ݁ܰܥ ܗܳܠܶܝܢ ܕ݁ܟ݂ܳܬ݂ܶܒ݂ ܐ̱ܢܳܐ ܠܟ݂ܽܘܢ ܇ ܕ݁ܦ݂ܽܘܩܕ݁ܳܢܶܐ̈ ܐܶܢܽܘܢ
 ܕ݁ܡܳܪܰܢ .

ܐܶܢ ܐ̱ܢܳܫ ܕ݁ܶܝܢ ܠܳܐ ܝܳܕ݂ܰܥ ܆ ܠܳܐ ܢܶܕ݁ܰܥ .

ܛܰܢܘ ܗܳܟ݂ܺܝܠ ܐܰܚܰܝ̈ ܠܡܶܬ݂ܢܰܒ݁ܳܝܽܘ ܆ ܘܠܰܡܡܰܠܳܠܽܘ ܒ݁ܠܶܫܳܢܶܐ̈
 ܠܳܐ ܬ݁ܶܟ݂ܠܽܘܢ .

ܟ݁ܽܠܡܶܕ݁ܶܡ ܕ݁ܶܝܢ ܒ݁ܶܐܣܟ݁ܺܡܳܐ ܘܰܒ݂ܛܶܟ݁ܣܳܐ ܢܶܗܘܶܐ ܀

ܡܰܘܕ݁ܰܥ ܐ̱ܢܳܐ ܠܟ݂ܽܘܢ ܕ݁ܶܝܢ ܐܰܚܰܝ̈ ܆ ܐܶܘܰܢܓ݁ܶܠܺܝܳܘܢ
 ܕ݁ܣܰܒ݁ܰܪܬ݁ܟ݂ܽܘܢ . ܘܩܰܒ݁ܶܠܬ݁ܽܘܢܳܝܗ̱ܝ . ܘܩܳܡܬ݁ܽܘܢ ܒ݁ܶܗ .

ܘܒ݂ܶܗ ܚܳܐܶܝܢ ܐܢ̱ܬ݁ܽܘܢ . ܒ݁ܰܐܝܕ݂ܳܐ ܡܶܠܬ݂ܳܐ ܣܰܒ݁ܰܪܬ݁ܟ݂ܽܘܢ ܆ ܐܶܢ
 ܥܳܗܕ݁ܺܝܢ ܐܢ̱ܬ݁ܽܘܢ ܇ ܐܶܢ ܠܳܐ ܗ̱ܘܳܐ ܣܪܺܝܩܳܐܝܺܬ݂ ܗܰܝܡܶܢܬ݁ܽܘܢ .

ܐܰܫܠܡܶܬ݂ ܠܟ݂ܽܘܢ ܓ݁ܶܝܪ ܡܶܢ ܠܽܘܩܕ݂ܰܡ ܐܰܝܟ݂ ܡܶܕ݁ܶܡ ܕ݁ܩܰܒ݁ܠܶܬ݂ ܆
 ܕ݁ܰܡܫܺܝܚܳܐ ܡܺܝܬ݂ ܥܰܠ ܐܰܦ݁ܰܝ̈ ܚܛܳܗܰܝܢ̈ ܇ ܐܰܝܟ݁ܰܢܳܐ ܕ݁ܰܟ݂ܬ݂ܺܝܒ݂ .

ܘܕ݂ܶܐܬ݂ܩܒ݂ܰܪ . ܘܩܳܡ ܠܰܬ݂ܠܳܬ݂ܳܐ ܝܰܘܡܺܝܢ̈ ܇ ܐܰܝܟ݂ ܕ݁ܰܟ݂ܬ݂ܺܝܒ݂
 .

ܘܶܐܬ݂ܚܙܺܝ ܠܟ݂ܺܐܦ݂ܳܐ . ܘܒ݂ܳܬ݂ܪܶܗ ܠܰܬ݂ܪܶܥܣܰܪ .

ܘܒ݂ܳܬ݂ܰܪܟ݁ܶܢ ܐܶܬ݂ܚܙܺܝ ܠܝܰܬ݁ܺܝܪ ܡܶܢ ܚܰܡܶܫܡܳܐܐ ܐܰܚܺܝܢ̈
 ܐܰܟ݂ܚܕ݂ܳܐ ܆ ܕ݁ܣܰܓ݁ܺܝܶܐܐ̈ ܡܶܢܗܽܘܢ ܩܰܝܳܡܺܝܢ ܐܶܢܽܘܢ ܥܕ݂ܰܡܳܐ ܠܗܳܫܳܐ ܇ ܘܡܶܢܗܽܘܢ
 ܕ݁ܡܶܟ݂ܘ .

ܘܡܶܢ ܒ݁ܳܬ݂ܰܪ ܗܳܠܶܝܢ ܐܶܬ݂ܚܙܺܝ ܠܝܰܥܩܽܘܒ݂ . ܘܒ݂ܳܬ݂ܪܶܗ ܠܰܫܠܺܝܚܶܐ̈
 ܟ݁ܽܠܗܽܘܢ .

ܠܚܰܪܬ݂ܳܐ ܕ݁ܶܝܢ ܕ݁ܟ݂ܽܠܗܽܘܢ ܆ ܐܰܝܟ݂ ܕ݁ܰܠܝܰܚܛܳܐ ܂ ܐܶܬ݂ܚܙܺܝ ܐܳܦ݂
 ܠܺܝ .

ܐܶܢܳܐ ܐ̱ܢܳܐ ܓ݁ܶܝܪ ܙܥܽܘܪܗܽܘܢ ܕ݁ܰܫܠܺܝܚܶܐ̈ . ܘܠܳܐ ܫܳܘܶܐ ܐ̱ܢܳܐ
 ܕ݁ܶܐܬ݂ܩܪܶܐ ܫܠܺܝܚܳܐ . ܡܶܛܽܠ ܕ݁ܪܶܕ݂ܦ݁ܶܬ݂ ܥܺܕ̱݁ܬ݁ܶܗ ܕ݁ܰܐܠܳܗܳܐ .

ܒ݁ܛܰܝܒ݁ܽܘܬ݂ܶܗ ܕ݁ܶܝܢ ܕ݁ܰܐܠܳܗܳܐ ܐܺܝܬ݂ܰܝ ܡܶܕ݁ܶܡ ܕ݁ܺܐܝܬ݂ܰܝ .
 ܘܛܰܝܒ݁ܽܘܬ݂ܶܗ ܕ݁ܒ݂ܺܝ ܂ ܠܳܐ ܗܘܳܬ݂ ܣܪܺܝܩܳܐ ܆ ܐܶܠܳܐ ܝܰܬ݁ܺܝܪ ܡܶܢ ܟ݁ܽܠܗܽܘܢ ܠܺܐܝܬ݂ .
 ܠܳܐ ܐܶܢܳܐ ܂ ܐܶܠܳܐ ܛܰܝܒ݁ܽܘܬ݂ܶܗ ܕ݁ܥܰܡܝ .

ܐܶܢ ܐܶܢܳܐ ܗܳܟ݂ܺܝܠ ܁ ܘܶܐܢ ܗܶܢܽܘܢ ܆ ܗܳܟ݂ܰܢܳܐ ܡܰܟ݂ܪܙܺܝܢܰܢ ܂
 ܘܗܳܟ݂ܰܢܳܐ ܗܰܝܡܶܢܬ݁ܽܘܢ .

ܐܶܢ ܕ݁ܶܝܢ ܡܫܺܝܚܳܐ ܡܶܬ݂ܟ݁ܪܶܙ ܕ݁ܩܳܡ ܡܶܢ ܒ݁ܶܝܬ݂ ܡܺܝܬ݂ܶܐ̈ ܆
 ܐܰܝܟ݁ܰܢܳܐ ܐܺܝܬ݂ ܒ݁ܟ݂ܽܘܢ ܐ̱ܢܳܫܳܐ ܕ݁ܳܐܡܪܺܝܢ ܂ ܠܰܝܬ݁ ܚܰܝܰܬ݂ ܡܺܝܬ݂ܶܐ̈ .

ܘܶܐܢ ܚܰܝܰܬ݂ ܡܺܝܬ݂ܶܐ̈ ܠܰܝܬ݁ ܆ ܐܳܦ݂ܠܳܐ ܡܫܺܝܚܳܐ ܩܳܡ .

ܘܶܐܢ ܡܫܺܝܚܳܐ ܠܳܐ ܩܳܡ ܆ ܣܪܺܝܩܳܐ ܗ̱ܝ ܟ݁ܳܪܽܘܙܽܘܬ݂ܰܢ . ܣܪܺܝܩܳܐ
 ܐܳܦ݂ ܗܰܝܡܳܢܽܘܬ݂ܟ݂ܽܘܢ .

ܡܶܫܬ݁ܰܟ݂ܚܺܝܢ ܚ̱ܢܰܢ ܕ݁ܶܝܢ ܐܳܦ݂ ܣܳܗܕ݁ܶܐ̈ ܕ݁ܰܓ݁ܳܠܶܐ̈ ܕ݁ܰܐܠܳܗܳܐ
 ܇ ܕ݁ܰܐܣܗܶܕ݂ܢ ܥܰܠ ܐܰܠܳܗܳܐ ܁ ܕ݁ܰܐܩܺܝܡ ܠܰܡܫܺܝܚܳܐ ܂ ܟ݁ܰܕ݂ ܠܳܐ ܐܰܩܺܝܡ .

ܐܶܢ ܡܺܝܬ݂ܶܐ̈ ܓ݁ܶܝܪ ܠܳܐ ܩܳܝܡܺܝܢ ܆ ܐܳܦ݂ܠܳܐ ܡܫܺܝܚܳܐ ܩܳܡ .

ܘܶܐܢ ܡܫܺܝܚܳܐ ܠܳܐ ܩܳܡ ܆ ܒ݁ܰܛܳܠܳܐ ܗ̱ܝ ܗܰܝܡܳܢܽܘܬ݂ܟ݂ܽܘܢ .
 ܘܰܥܕ݂ܰܟ݁ܺܝܠ ܒ݁ܰܚܛܳܗܰܝܟ݁ܽܘܢ̈ ܐܰܢ̱ܬ݁ܽܘܢ .

ܘܰܟ݂ܒ݂ܰܪ ܐܳܦ݂ ܐܰܝܠܶܝܢ ܕ݁ܰܕ݂ܡܶܟ݂ܘ ܒ݁ܰܡܫܺܝܚܳܐ ܂ ܐܶܒ݂ܰܕ݂ܘ ܠܗܽܘܢ
 .

ܘܶܐܢ ܒ݁ܗܳܠܶܝܢ ܗ̱ܽܘ ܚܰܝܶܐ̈ ܒ݁ܰܠܚܽܘܕ݂ ܡܣܰܒ݁ܪܺܝܢܰܢ ܒ݁ܰܡܫܺܝܚܳܐ ܆
 ܕ݁ܳܘܶܝܢܰܢ ܗ̱ܽܘ ܡܶܢ ܟ݁ܽܠܗܽܘܢ ܒ݁ܢܰܝܢܳܫܳܐ̈ ܀

ܗܳܫܳܐ ܕ݁ܶܝܢ ܡܫܺܝܚܳܐ ܩܳܡ ܡܶܢ ܒ݁ܶܝܬ݂ ܡܺܝܬ݂ܶܐ̈ . ܘܰܗܘܳܐ
 ܪܺܫܺܝܬ݂ܳܐ ܕ݁ܕ݂ܰܡܟ݁ܶܐ̈ .

ܘܰܐܝܟ݁ܰܢܳܐ ܕ݁ܰܒ݂ܝܰܕ݂ ܒ݁ܰܪܢܳܫܳܐ ܗܘܳܐ ܡܰܘܬ݁ܳܐ ܆ ܗܳܟ݂ܰܢܳܐ ܐܳܦ݂
 ܒ݁ܝܰܕ݂ ܒ݁ܰܪܢܳܫܳܐ ܗܳܘܝܳܐ ܚܰܝܰܬ݂ ܡܺܝܬ݂ܶܐ̈ .

ܐܰܝܟ݁ܰܢܳܐ ܓ݁ܶܝܪ ܕ݁ܒ݂ܳܐܕ݂ܳܡ ܟ݁ܽܠܗܽܘܢ ܒ݁ܢܰܝܢܳܫܳܐ̈ ܡܳܝܬ݁ܺܝܢ ܆
 ܗܳܟ݂ܰܢܳܐ ܐܳܦ݂ ܒ݁ܰܡܫܺܝܚܳܐ ܟ݁ܽܠܗܽܘܢ ܚܳܐܶܝܢ .

ܐ̱ܢܳܫ ܐ̱ܢܳܫ ܒ݁ܛܶܟ݁ܣܶܗ . ܪܺܫܺܝܬ݂ܳܐ ܗܘܳܐ ܡܫܺܝܚܳܐ . ܒ݁ܳܬ݂ܰܪܟ݁ܶܢ
 ܐܰܝܠܶܝܢ ܕ݁ܕ݂ܰܡܫܺܝܚܳܐ ܐܶܢܽܘܢ ܒ݁ܡܶܐܬ݂ܺܝܬ݂ܶܗ .

ܘܗܳܝܕ݁ܶܝܢ ܬ݁ܶܗܘܶܐ ܚܰܪܬ݂ܳܐ ܇ ܡܳܐ ܕ݁ܡܰܫܠܶܡ ܡܰܠܟ݁ܽܘܬ݂ܳܐ
 ܠܰܐܠܳܗܳܐ ܐܰܒ݂ܳܐ . ܡܳܐ ܕ݁ܒ݂ܰܛܶܠ ܟ݁ܽܠ ܪܺܝܫ ܁ ܘܟ݂ܽܠ ܫܽܘܠܛܳܢ ܂ ܘܟ݂ܽܠ ܚܰܝܠܺܝܢ̈ .

ܥܬ݂ܺܝܕ݂ ܗ̱ܽܘ ܓ݁ܶܝܪ ܕ݁ܢܰܡܠܶܟ݂ ܁ ܥܕ݂ܰܡܳܐ ܕ݁ܰܢܣܺܝܡ
 ܒ݁ܥܶܠܕ݁ܒ݂ܳܒ݂ܰܘܗ̱ܝ̈ ܟ݁ܽܠܗܽܘܢ ܬ݁ܚܶܝܬ݂ ܪܶܓ݂ܠܰܘܗ̱ܝ̈ .

ܘܰܐ̱ܚܪܳܝܳܐ ܒ݁ܥܶܠܕ݁ܒ݂ܳܒ݂ܳܐ ܡܶܬ݂ܒ݁ܰܛܰܠ ܂ ܡܰܘܬ݁ܳܐ .

ܟ݁ܽܠ ܓ݁ܶܝܪ ܫܰܥܒ݁ܶܕ݂ ܬ݁ܚܶܝܬ݂ ܪܶܓ݂ܠܰܘܗ̱ܝ̈ . ܡܳܐ ܕ݁ܶܐܡܰܪ ܕ݁ܶܝܢ
 ܂ ܕ݁ܟ݂ܽܠܡܶܕ݁ܶܡ ܡܶܫܬ݁ܰܥܒ݁ܰܕ݂ ܠܶܗ ܆ ܝܺܕ݂ܺܝܥܳܐ ܕ݁ܰܣܛܰܪ ܡܶܢ ܗܰܘ ܕ݁ܫܰܥܒ݁ܶܕ݂ ܠܶܗ ܟ݁ܽܠ
 .

ܘܡܳܐ ܕ݁ܶܐܫܬ݁ܰܥܒ݁ܰܕ݂ ܠܶܗ ܟ݁ܽܠ ܆ ܗܳܝܕ݁ܶܝܢ ܗܽܘ ܒ݁ܪܳܐ
 ܢܶܫܬ݁ܰܥܒ݁ܰܕ݂ ܠܗܰܘ ܕ݁ܫܰܥܒ݁ܶܕ݂ ܠܶܗ ܟ݁ܽܠ ܇ ܕ݁ܢܶܗܘܶܐ ܐܰܠܳܗܳܐ ܟ݁ܽܠ ܒ݁ܟ݂ܽܠ .

ܘܶܐܠܳܐ ܡܳܢܳܐ ܢܶܥܒ݁ܕ݂ܽܘܢ ܗܳܢܽܘܢ ܕ݁ܥܳܡܕ݁ܺܝܢ ܚܠܳܦ݂ ܡܺܝܬ݂ܶܐ̈ ܆
 ܐܶܢ ܡܺܝܬ݂ܶܐ̈ ܠܳܐ ܩܳܝܡܺܝܢ ܆ ܡܳܢܳܐ ܥܳܡܕ݁ܺܝܢ ܚܠܳܦ݂ ܡܺܝܬ݂ܶܐ̈ .

ܘܰܠܡܳܢܳܐ ܐܳܦ݂ ܚܢܰܢ ܒ݁ܟ݂ܽܠ ܫܳܥܳܐ ܒ݁ܩܽܢܕ݂ܺܝܢܳܘܣ ܩܳܝܡܺܝܢܰܢ
 .

ܝܳܡܶܐ ܐ̱ܢܳܐ ܒ݁ܫܽܘܒ݂ܗܳܪܟ݂ܽܘܢ ܐܰܚܰܝ̈ ܇ ܕ݁ܺܐܝܬ݂ ܠܺܝ ܒ݁ܡܳܪܰܢ
 ܝܶܫܽܘܥ ܡܫܺܝܚܳܐ ܆ ܕ݁ܟ݂ܽܠܝܽܘܡ ܡܳܐܶܬ݂ ܐ̱ܢܳܐ .

ܐܶܢ ܐܰܝܟ݂ ܕ݁ܒ݂ܶܝܬ݂ ܒ݁ܢܰܝܢܳܫܳܐ̈ ܇ ܐܶܫܬ݁ܕ݂ܺܝܬ݂ ܠܚܰܝܘܳܬ݂ܳܐ̈
 ܒ݁ܶܐܦ݂ܶܣܳܘܣ ܆ ܡܳܢܳܐ ܐܶܬ݂ܗܢܺܝܬ݂ ܂ ܐܶܢ ܡܺܝܬ݂ܶܐ̈ ܠܳܐ ܩܳܝܡܺܝܢ . ܢܶܐܟ݂ܽܘܠ ܘܢܶܫܬ݁ܶܐ .
 ܡܚܳܪ ܓ݁ܶܝܪ ܡܳܝܬ݁ܺܝܢܰܢ .

ܠܳܐ ܬ݁ܶܛܥܽܘܢ . ܡܚܰܒ݁ܠܳܢ̈ ܪܶܥܝܳܢܶܐ̈ ܒ݁ܰܣܺܝܡܶܐ̈ ܫܽܘܥܝܳܬ݂ܳܐ̈
 ܒ݁ܺܝܫܳܬ݂ܳܐ̈ ܀.܀.܀܀

ܐܰܥܺܝܪܘ ܠܶܒ݁ܟ݂ܽܘܢ ܙܰܕ݁ܺܝܩܳܐܝܺܬ݂ ܂ ܘܠܳܐ ܬ݁ܶܚܛܽܘܢ . ܐܺܝܬ݂
 ܓ݁ܶܝܪ ܐ̱ܢܳܫܳܐ ܕ݁ܺܝܕ݂ܰܥܬ݂ܳܐ ܕ݁ܰܐܠܳܗܳܐ ܠܰܝܬ݁ ܒ݁ܗܽܘܢ . ܠܒ݂ܶܗܬ݁ܰܬ݂ܟ݂ܽܘܢ ܗ̱ܽܘ ܐܳܡܰܪ
 ܐ̱ܢܳܐ .

ܢܺܐܡܰܪ ܐ̱ܢܳܫ ܡܶܢܟ݂ܽܘܢ ܆ ܕ݁ܰܐܝܟ݁ܰܢܳܐ ܩܳܝܡܺܝܢ ܡܺܝܬ݂ܶܐ̈ ܇
 ܘܒ݂ܰܐܝܢܳܐ ܦ݁ܰܓ݂ܪܳܐ ܐܳܬ݂ܶܝܢ .

ܣܰܟ݂ܠܳܐ ܆ ܙܰܪܥܳܐ ܕ݁ܙܳܪܰܥ ܐܰܢ̱ܬ݁ ܆ ܐܶܢ ܠܳܐ ܡܳܐܶܬ݂ ܂ ܠܳܐ ܚܳܝܶܐ
 .

ܘܗܰܘ ܡܶܕ݁ܶܡ ܕ݁ܙܳܪܰܥ ܐܰܢ̱ܬ݁ ܆ ܠܳܐ ܗ̱ܘܳܐ ܗܰܘ ܦ݁ܰܓ݂ܪܳܐ
 ܕ݁ܰܥܬ݂ܺܝܕ݂ ܠܡܶܗܘܳܐ ܂ ܙܳܪܰܥ ܐܰܢ̱ܬ݁ ܇ ܐܶܠܳܐ ܦ݁ܪܶܕ݁ܬ݁ܳܐ ܥܰܪܛܶܠܳܝܬ݁ܳܐ ܕ݁ܚܶܛܶܐ̈ ܂ ܐܰܘ
 ܕ݁ܰܣܥܳܪܶܐ̈ ܂ ܐܰܘ ܕ݁ܫܰܪܟ݁ܳܐ ܕ݁ܙܰܪܥܽܘܢܶܐ̈ .

ܐܰܠܳܗܳܐ ܕ݁ܶܝܢ ܝܳܗܶܒ݂ ܠܶܗ ܦ݁ܰܓ݂ܪܳܐ ܂ ܐܰܝܟ݁ܰܢܳܐ ܕ݁ܨܳܒ݂ܶܐ .
 ܘܰܠܚܰܕ݂ ܚܰܕ݂ ܡܶܢ ܙܰܪܥܽܘܢܶܐ̈ ܦ݁ܰܓ݂ܪܳܐ ܕ݁ܰܟ݂ܝܳܢܶܗ .

ܠܳܐ ܗ̱ܘܳܐ ܕ݁ܶܝܢ ܟ݁ܽܠ ܦ݁ܓ݂ܰܪ ܫܘܶܐ . ܐ̱ܚܪܺܝܢ ܗ̱ܽܘ ܓ݁ܶܝܪ
 ܦ݁ܰܓ݂ܪܳܐ ܕ݁ܒ݂ܰܪ ܐ̱ܢܳܫܳܐ . ܘܰܐ̱ܚܪܺܝܢ ܕ݁ܰܒ݂ܥܺܝܪܳܐ . ܘܰܐ̱ܚܪܺܝܢ ܕ݁ܦ݂ܳܪܰܚܬ݂ܳܐ .
 ܘܰܐ̱ܚܪܺܝܢ ܕ݁ܢܽܘܢܶܐ̈ .

ܘܺܐܝܬ݂ ܦ݁ܰܓ݂ܪܶܐ̈ ܫܡܰܝܳܢܶܐ̈ . ܘܺܐܝܬ݂ ܦ݁ܰܓ݂ܪܶܐ̈ ܐܰܪܥܳܢܳܝܶܐ̈ .
 ܐܶܠܳܐ ܐ̱ܚܪܺܝܢ ܗ̱ܽܘ ܫܽܘܒ݂ܚܳܐ ܕ݁ܰܫܡܰܝܳܢܶܐ̈ ܆ ܘܰܐ̱ܚܪܺܝܢ ܕ݁ܰܐܪܥܳܢܳܝܶܐ̈ .

ܘܰܐ̱ܚܪܺܝܢ ܗ̱ܽܘ ܫܽܘܒ݂ܚܳܐ ܕ݁ܫܶܡܫܳܐ . ܘܰܐ̱ܚܪܺܝܢ ܫܽܘܒ݂ܚܳܐ
 ܕ݁ܣܰܗܪܳܐ . ܘܰܐ̱ܚܪܺܝܢ ܫܽܘܒ݂ܚܳܐ ܕ݁ܟ݂ܰܘܟ݁ܒ݂ܶܐ̈ . ܘܟ݂ܰܘܟ݁ܒ݂ܳܐ ܡܶܢ ܟ݁ܰܘܟ݁ܒ݂ܳܐ ܡܝܰܬ݁ܰܪ
 ܗ̱ܽܘ ܒ݁ܫܽܘܒ݂ܚܳܐ .

ܗܳܟ݂ܰܢܳܐ ܐܳܦ݂ ܚܰܝܰܬ݂ ܡܺܝܬ݂ܶܐ̈ . ܡܶܙܕ݁ܰܪܥܺܝܢ ܒ݁ܰܚܒ݂ܳܠܳܐ ܆
 ܩܳܝܡܺܝܢ ܕ݁ܠܳܐ ܚܒ݂ܳܠܳܐ .

ܡܶܙܕ݁ܰܪܥܺܝܢ ܒ݁ܨܰܥܪܳܐ ܆ ܩܳܝܡܺܝܢ ܒ݁ܫܽܘܒ݂ܚܳܐ . ܡܶܙܕ݁ܰܪܥܺܝܢ
 ܒ݁ܰܟ݂ܪܺܝܗܽܘܬ݂ܳܐ ܆ ܩܳܝܡܺܝܢ ܒ݁ܚܰܝܠܳܐ .

ܡܶܙܕ݁ܰܪܥܺܝܢ ܦ݁ܰܓ݂ܪܳܐ ܢܰܦ݂ܫܳܢܳܝܳܐ ܆ ܩܳܐܶܡ ܦ݁ܰܓ݂ܪܳܐ ܪܽܘܚܳܢܳܝܳܐ
 . ܐܺܝܬ݂ ܓ݁ܶܝܪ ܦ݁ܰܓ݂ܪܳܐ ܕ݁ܰܢܦ݂ܶܫ ܆ ܘܺܐܝܬ݂ ܦ݁ܰܓ݂ܪܳܐ ܕ݁ܪܽܘܚ .

ܗܳܟ݂ܰܢܳܐ ܐܳܦ݂ ܟ݁ܬ݂ܺܝܒ݂ . ܗܘܳܐ ܐܳܕ݂ܳܡ ܒ݁ܰܪܢܳܫܳܐ ܩܰܕ݂ܡܳܝܳܐ
 ܠܰܢܦ݂ܶܫ ܚܰܝܳܐ ܆ ܘܳܐܕ݂ܳܡ ܐ̱ܚܪܳܝܳܐ ܠܪܽܘܚܳܐ ܡܰܚܝܳܢܺܝܬ݂ܳܐ .

ܐܶܠܳܐ ܠܳܐ ܗ̱ܘܳܐ ܠܽܘܩܕ݂ܰܡ ܪܽܘܚܳܢܳܝܳܐ ܆ ܐܶܠܳܐ ܢܰܦ݂ܫܳܢܳܝܳܐ ܂
 ܘܗܳܝܕ݁ܶܝܢ ܪܽܘܚܳܢܳܝܳܐ .

ܒ݁ܰܪܢܳܫܳܐ ܩܰܕ݂ܡܳܝܳܐ ܥܰܦ݂ܪܳܢܳܐ ܕ݁ܡܶܢ ܐܰܪܥܳܐ ܆ ܒ݁ܰܪܢܳܫܳܐ
 ܕ݁ܰܬ݂ܪܶܝܢ̈ ܡܳܪܝܳܐ ܡܶܢ ܫܡܰܝܳܐ .

ܐܰܝܟ݁ܰܢܳܐ ܕ݁ܺܐܝܬ݂ܰܘܗ̱ܝ ܗܰܘ ܥܰܦ݂ܪܳܢܳܐ ܆ ܗܳܟ݂ܰܢܳܐ ܐܳܦ݂
 ܥܰܦ݂ܪܳܢܶܐ̈ . ܘܰܐܝܟ݁ܰܢܳܐ ܕ݁ܺܐܝܬ݂ܰܘܗ̱ܝ ܗܰܘ ܕ݁ܡܶܢ ܫܡܰܝܳܐ ܆ ܗܳܟ݂ܰܢܳܐ ܐܳܦ݂ ܫܡܰܝܳܢܶܐ̈
 .

ܘܰܐܝܟ݂ ܕ݁ܰܠܒ݂ܶܫܢ ܕ݁ܡܽܘܬ݂ܳܐ ܕ݁ܗܰܘ ܕ݁ܡܶܢ ܥܰܦ݂ܪܳܐ ܆ ܗܳܟ݂ܰܢܳܐ
 ܢܶܠܒ݁ܰܫ ܕ݁ܡܽܘܬ݂ܳܐ ܕ݁ܗܰܘ ܕ݁ܡܶܢ ܫܡܰܝܳܐ .

ܗܳܕ݂ܶܐ ܕ݁ܶܝܢ ܐܳܡܰܪ ܐ̱ܢܳܐ ܐܰܚܰܝ̈ ܆ ܕ݁ܒ݂ܶܣܪܳܐ ܘܰܕ݂ܡܳܐ
 ܡܰܠܟ݁ܽܘܬ݂ܳܐ ܕ݁ܰܫܡܰܝܳܐ ܠܡܺܐܪܰܬ݂ ܁ ܠܳܐ ܡܶܫܟ݁ܚܺܝܢ . ܘܠܳܐ ܚܒ݂ܳܠܳܐ ܝܳܪܶܬ݂ ܠܳܐ
 ܡܶܬ݂ܚܰܒ݁ܠܳܢܽܘܬ݂ܳܐ .

ܗܳܐ ܐܳܡܰܪ ܐ̱ܢܳܐ ܠܟ݂ܽܘܢ ܐ̱ܪܳܙܳܐ . ܠܰܘ ܟ݁ܽܠܰܢ ܢܶܕ݂ܡܰܟ݂ ܆
 ܟ݁ܽܠܰܢ ܕ݁ܶܝܢ ܢܶܬ݂ܚܰܠܰܦ݂ ܇

ܚܰܪܺܝܦ݂ܳܐܝܺܬ݂ ܂ ܐܰܝܟ݂ ܪܦ݂ܳܦ݂ ܥܰܝܢܳܐ ܂ ܒ݁ܩܰܪܢܳܐ ܐ̱ܚܪܳܝܬ݁ܳܐ
 ܟ݁ܰܕ݂ ܬ݁ܶܩܪܶܐ ܆ ܘܰܢܩܽܘܡܽܘܢ ܡܺܝܬ݂ܶܐ̈ ܕ݁ܠܳܐ ܚܒ݂ܳܠܳܐ ܘܰܚܢܰܢ ܢܶܬ݂ܚܰܠܰܦ݂ .

ܥܬ݂ܺܝܕ݂ ܗ̱ܽܘ ܓ݁ܶܝܪ ܗܳܢܳܐ ܕ݁ܡܶܬ݂ܚܰܒ݁ܰܠ ܁ ܕ݁ܢܶܠܒ݁ܰܫ ܠܳܐ
 ܡܶܬ݂ܚܰܒ݁ܠܳܢܽܘܬ݂ܳܐ ܇ ܘܗܳܢܳܐ ܕ݁ܡܳܐܶܬ݂ ܁ ܕ݁ܢܶܠܒ݁ܰܫ ܠܳܐ ܡܳܝܽܘܬ݂ܽܘܬ݂ܳܐ .

ܡܳܐ ܕ݁ܠܳܒ݂ܶܫ ܕ݁ܶܝܢ ܗܳܢܳܐ ܕ݁ܡܶܬ݂ܚܰܒ݁ܰܠ ܠܳܐ ܡܶܬ݂ܚܰܒ݁ܠܳܢܽܘܬ݂ܳܐ
 ܇ ܘܗܳܢܳܐ ܕ݁ܡܳܐܶܬ݂ ܠܳܐ ܡܳܝܽܘܬ݂ܽܘܬ݂ܳܐ ܆ ܗܳܝܕ݁ܶܝܢ ܬ݁ܶܗܘܶܐ ܡܶܠܬ݂ܳܐ ܗ̱ܝ ܕ݁ܰܟ݂ܬ݂ܺܝܒ݂ܳܐ
 ܇ ܕ݁ܶܐܬ݂ܒ݁ܠܰܥ ܡܰܘܬ݁ܳܐ ܒ݁ܙܳܟ݂ܽܘܬ݂ܳܐ .

ܐܰܝܟ݁ܰܘ ܥܽܘܩܣܳܟ݂ ܁ ܡܰܘܬ݁ܳܐ ܆ ܐܳܘ ܐܰܝܟ݁ܳܐ ܗ̱ܝ ܙܳܟ݂ܽܘܬ݂ܶܟ݂ܝ ܁
 ܫܝܽܘܠ .

ܥܽܘܩܣܶܗ ܕ݁ܶܝܢ ܕ݁ܡܰܘܬ݁ܳܐ ܚܛܺܝܬ݂ܳܐ ܗ̱ܝ . ܘܚܰܝܠܳܐ ܕ݁ܰܚܛܺܝܬ݂ܳܐ
 ܢܳܡܽܘܣܳܐ ܗܽܘ .

ܛܰܝܒ݁ܽܘ ܕ݁ܶܝܢ ܠܰܐܠܳܗܳܐ ܆ ܕ݁ܝܰܗ̱ܒ݂ ܠܰܢ ܙܳܟ݂ܽܘܬ݂ܳܐ ܒ݁ܝܰܕ݂
 ܡܳܪܰܢ ܝܶܫܽܘܥ ܡܫܺܝܚܳܐ ܀

ܡܶܟ݁ܺܝܠ ܐܰܚܰܝ̈ ܘܚܰܒ݁ܺܝܒ݂ܰܝ̈ ܆ ܗܘܰܘ ܡܫܰܪܪܺܝܢ . ܘܠܳܐ ܬ݁ܶܗܘܽܘܢ
 ܡܶܬ݁ܙܺܝܥܺܝܢ ܇ ܐܶܠܳܐ ܗܘܰܘ ܡܶܬ݂ܝܰܬ݁ܪܺܝܢ ܒ݁ܟ݂ܽܠܙܒ݂ܰܢ ܒ݁ܰܥܒ݂ܳܕ݂ܶܗ ܕ݁ܡܳܪܝܳܐ . ܟ݁ܰܕ݂
 ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܥܰܡܠܟ݂ܽܘܢ ܠܳܐ ܗ̱ܘܳܐ ܣܪܺܝܩ ܒ݁ܡܳܪܝܳܐ ܀

ܥܰܠ ܡܶܕ݁ܶܡ ܕ݁ܶܝܢ ܕ݁ܡܶܬ݂ܟ݁ܰܢܰܫ ܠܩܰܕ݁ܺܝܫܶܐ̈ ܆ ܐܰܝܟ݁ܰܢܳܐ
 ܕ݁ܦ݂ܶܩܕ݁ܶܬ݂ ܠܥܺܕ݂ܳܬ݂ܳܐ̈ ܕ݁ܓ݂ܰܠܰܛܳܝܶܐ̈ ܆ ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ ܥܒ݂ܶܕ݂ܘ .

ܒ݁ܟ݂ܽܠ ܚܰܕ݂ ܒ݁ܫܰܒ݁ܳܐ ܂ ܐ̱ܢܳܫ ܐ̱ܢܳܫ ܡܶܢܟ݂ܽܘܢ ܒ݁ܒ݂ܰܝܬ݁ܶܗ ܢܶܗܘܶܐ
 ܣܳܐܶܡ ܘܢܳܛܰܪ ܗܰܘ ܡܶܕ݁ܶܡ ܕ݁ܡܳܛܶܐ ܒ݁ܺܐܝܕ݂ܰܘܗ̱ܝ̈ ܆ ܕ݁ܠܳܐ ܡܳܐ ܕ݁ܶܐܬ݂ܺܝܬ݂ ܂ ܗܳܝܕ݁ܶܝܢ
 ܢܶܗܘܝܳܢ̈ ܓ݁ܶܒ݂ܝܳܬ݂ܳܐ̈ .

ܘܡܳܐ ܕ݁ܶܐܬ݂ܺܝܬ݂ ܂ ܠܰܐܝܠܶܝܢ ܕ݁ܓ݂ܳܒ݂ܶܝܢ ܐܢ̱ܬ݁ܽܘܢ ܆ ܠܗܽܘܢ
 ܐܶܫܰܕ݁ܰܪ ܒ݁ܶܐܓ݁ܰܪܬ݁ܳܐ ܂ ܕ݁ܢܰܘܒ݁ܠܽܘܢ ܛܰܝܒ݁ܽܘܬ݂ܟ݂ܽܘܢ ܠܽܐܘܪܺܫܠܶܡ .

ܐܶܢ ܕ݁ܶܝܢ ܫܳܘܶܐ ܗ̱ܘ ܣܽܘܥܪܳܢܳܐ ܂ ܕ݁ܳܐܦ݂ ܐܶܢܳܐ ܐܺܙܰܠ ܆ ܥܰܡܝ
 ܢܺܐܙܽܠ̱ܘܢ .

ܐܳܬ݂ܶܐ ܐ̱ܢܳܐ ܕ݁ܶܝܢ ܠܘܳܬ݂ܟ݂ܽܘܢ ܆ ܡܳܐ ܕ݁ܥܶܒ݂ܪܶܬ݂ ܡܶܢ
 ܡܰܩܶܕ݂ܳܘܢܳܝܶܐ̈ . ܥܳܒ݂ܰܪ ܐ̱ܢܳܐ ܠܳܗ ܓ݁ܶܝܪ ܠܡܰܩܶܕ݂ܳܘܢܺܝܰܐ .

ܘܰܟ݂ܒ݂ܰܪ ܐܳܦ݂ ܠܘܳܬ݂ܟ݂ܽܘܢ ܐܶܩܰܘܶܐ . ܐܰܘ ܐܰܣܬ݁ܶܐ ܠܘܳܬ݂ܟ݂ܽܘܢ ܆
 ܕ݁ܰܐܢ̱ܬ݁ܽܘܢ ܬ݁ܠܰܘܽܘܢܳܢܝ ܠܰܐܬ݂ܰܪ ܕ݁ܳܐܙܶܠ ܐ̱ܢܳܐ .

ܠܳܐ ܓ݁ܶܝܪ ܨܳܒ݂ܶܐ ܐ̱ܢܳܐ ܕ݁ܗܳܫܳܐ ܂ ܐܰܝܟ݂ ܥܳܒ݂ܰܪ ܐܽܘܪܚܳܐ
 ܐܶܚܙܶܝܟ݂ܽܘܢ . ܡܣܰܒ݁ܰܪ ܐ̱ܢܳܐ ܓ݁ܶܝܪ ܕ݁ܰܐܘܚܰܪ ܙܰܒ݂ܢܳܐ ܠܘܳܬ݂ܟ݂ܽܘܢ ܆ ܐܶܢ ܡܳܪܝ ܡܰܦ݁ܶܣ
 ܠܺܝ .

ܡܩܰܘܶܐ ܐ̱ܢܳܐ ܕ݁ܶܝܢ ܒ݁ܶܐܦ݂ܶܣܳܘܣ ܥܕ݂ܰܡܳܐ ܠܦ݁ܶܢܛܺܩܳܘܣܛܺܐ .

ܬ݁ܰܪܥܳܐ ܓ݁ܶܝܪ ܪܰܒ݁ܳܐ ܐܶܬ݂ܦ݁ܬ݂ܰܚ ܠܺܝ ܂ ܕ݁ܰܡܠܶܐ ܣܽܘܥܪܳܢܶܐ̈ ܆
 ܘܣܰܩܽܘܒ݂ܠܶܐ̈ ܣܰܓ݁ܺܝܐܝܺܢ .

ܐܶܢ ܕ݁ܶܝܢ ܢܺܐܬ݂ܶܐ ܨܶܐܕ݂ܰܝܟ݁ܽܘܢ ܛܺܝܡܳܬ݂ܶܐܳܘܣ ܆ ܚܙܰܘ ܕ݁ܰܕ݂ܠܳܐ
 ܕ݁ܶܚܠܳܐ ܢܶܗܘܶܐ ܠܘܳܬ݂ܟ݂ܽܘܢ . ܥܒ݂ܳܕ݂ܳܐ ܓ݁ܶܝܪ ܕ݁ܡܳܪܝܳܐ ܦ݁ܳܠܰܚ ܐܰܟ݂ܘܳܬ݂ܝ .

ܠܡܳܐ ܗܳܟ݂ܺܝܠ ܐ̱ܢܳܫ ܢܫܽܘܛܺܝܘܗ̱ܝ ܆ ܐܶܠܳܐ ܠܰܘܰܐܘܽܗ̱ܝ ܒ݁ܰܫܠܳܡܳܐ
 ܕ݁ܢܺܐܬ݂ܶܐ ܠܘܳܬ݂ܝ . ܡܩܰܘܶܐ ܐ̱ܢܳܐ ܠܶܗ ܓ݁ܶܝܪ ܥܰܡ ܐܰܚܶܐ̈ .

ܡܶܢ ܐܰܦ݁ܳܠܳܘ ܕ݁ܶܝܢ ܐܰܚܰܝ̈ ܆ ܣܰܓ݁ܺܝ ܒ݁ܥܺܝܬ݂ ܡܶܢܶܗ ܂ ܕ݁ܢܺܐܬ݂ܶܐ
 ܠܘܳܬ݂ܟ݂ܽܘܢ ܥܰܡ ܐܰܚܶܐ̈ . ܘܰܟ݂ܒ݂ܰܪ ܠܳܐ ܗܘܳܐ ܨܶܒ݂ܝܳܢܳܐ ܕ݁ܢܺܐܬ݂ܶܐ ܠܘܳܬ݂ܟ݂ܽܘܢ .
 ܐܶܡܰܬ݂ܝ ܕ݁ܶܝܢ ܕ݁ܢܶܗܘܶܐ ܠܶܗ ܐܰܬ݂ܪܳܐ ܆ ܐܳܬ݂ܶܐ ܠܘܳܬ݂ܟ݂ܽܘܢ ܀

ܐܶܬ݁ܬ݁ܥܺܝܪܘ ܘܩܽܘܡܘ ܒ݁ܗܰܝܡܳܢܽܘܬ݂ܳܐ . ܐܶܬ݂ܓ݁ܰܒ݁ܰܪܘ ܐܶܬ݂ܚܰܣܰܢܘ
 .

ܘܟ݂ܽܠܗܶܝܢ ܨܶܒ݂ܘܳܬ݂ܟ݂ܽܘܢ̈ ܒ݁ܚܽܘܒ݁ܳܐ ܢܶܗܘܝܳܢ̈ ܀

ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܆ ܥܰܠ ܒ݁ܰܝܬ݁ܳܐ
 ܕ݁ܶܐܣܛܶܦ݂ܰܢܰܐ . ܡܶܛܽܠ ܕ݁ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܗܶܢܽܘܢ ܐܶܢܽܘܢ ܪܺܫܺܝܬ݂ܳܐ ܕ݁ܰܐܟ݂ܰܐܺܝܰܐ
 ܇ ܘܣܳܡܘ ܢܰܦ݂ܫܗܽܘܢ ܠܬ݂ܶܫܡܶܫܬ݁ܳܐ ܕ݁ܩܰܕ݁ܺܝܫܶܐ̈ .

ܕ݁ܳܐܦ݂ ܐܰܢ̱ܬ݁ܽܘܢ ܬ݁ܶܗܘܽܘܢ ܡܶܫܬ݁ܰܡܥܺܝܢ ܠܰܐܝܠܶܝܢ ܕ݁ܗܳܟ݂ܰܢܳܐ
 ܐܶܢܽܘܢ . ܘܰܠܟ݂ܽܠܢܳܫ ܕ݁ܠܳܐܶܐ ܥܰܡܰܢ ܘܰܡܥܰܕ݁ܰܪ .

ܚܳܕ݂ܶܐ ܐ̱ܢܳܐ ܕ݁ܶܝܢ ܒ݁ܡܶܐܬ݂ܺܝܬ݂ܶܗ ܕ݁ܶܐܣܛܶܦ݂ܰܢܰܐ ܁
 ܘܰܕ݂ܦ݂ܳܪܛܽܘܢܰܛܳܘܣ ܂ ܘܕ݂ܰܐܟ݂ܰܐܝܺܩܳܘܣ . ܕ݁ܡܶܕ݁ܶܡ ܕ݁ܒ݂ܰܨܰܪܬ݁ܽܘܢ ܠܘܳܬ݂ܝ ܂ ܗܶܢܽܘܢ
 ܡܰܠܺܝܘ .

ܐܰܢܺܝܚܘ ܓ݁ܶܝܪ ܪܽܘܚܝ ܕ݁ܺܝܠܝ ܘܕ݂ܺܝܠܟ݂ܽܘܢ . ܗܘܰܝܬ݁ܽܘܢ ܗܳܟ݂ܺܝܠ
 ܡܶܫܬ݁ܰܘܕ݁ܥܺܝܢ ܠܰܐܝܠܶܝܢ ܕ݁ܗܳܟ݂ܰܢܳܐ ܐܶܢܽܘܢ ܀

ܫܳܐܠܳܢ̈ ܒ݁ܰܫܠܳܡܟ݂ܽܘܢ ܥܺܕ݂ܳܬ݂ܳܐ̈ ܟ݁ܽܠܗܶܝܢ ܕ݁ܒ݂ܰܐܣܺܝܰܐ ܀
 ܫܳܐܠܺܝܢ ܒ݁ܰܫܠܳܡܟ݂ܽܘܢ ܣܰܓ݁ܺܝ ܒ݁ܡܳܪܰܢ ܆ ܐܰܩܶܠܳܘܣ ܘܰܦ݁ܪܺܝܣܩܺܠܰܐ ܂ ܥܰܡ ܥܺܕ̱݁ܬ݁ܳܐ
 ܕ݁ܰܒ݂ܒ݂ܰܝܬ݁ܗܽܘܢ ܀

ܫܳܐܠܺܝܢ ܒ݁ܰܫܠܳܡܟ݂ܽܘܢ ܐܰܚܰܝܢ̈ ܟ݁ܽܠܗܽܘܢ ܀ ܫܰܐܠܘ ܒ݁ܰܫܠܳܡܳܐ ܚܰܕ݂
 ܕ݁ܚܰܕ݂ ܒ݁ܢܽܘܫܰܩܬ݁ܳܐ ܩܰܕ݁ܺܝܫܬ݁ܳܐ ܀

ܫܠܳܡܳܐ ܒ݁ܰܟ݂ܬ݂ܳܒ݂ܰܬ݂ ܐܺܝܕ݂ܳܐ ܕ݁ܺܝܠܝ ܕ݁ܦ݁ܰܘܠܳܘܣ .

ܡܰܢ ܕ݁ܠܳܐ ܪܳܚܶܡ ܠܡܳܪܰܢ ܝܶܫܽܘܥ ܡܫܺܝܚܳܐ ܂ ܢܶܗܘܶܐ ܚܪܶܡ . ܡܳܪܰܢ
 ܐܶܬ݂ܳܐ .

ܛܰܝܒ݁ܽܘܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܥܰܡܟ݂ܽܘܢ ܆

ܘܚܽܘܒ݁ܝ ܥܰܡ ܟ݁ܽܠܟ݂ܽܘܢ ܒ݁ܰܡܫܺܝܚܳܐ ܝܶܫܽܘܥ ܀.܀.܀܀