Κυρίλλου ἀρχιεπισκόπου Ἀλεξανδρείας Περὶ τῆς ἐν πνεύματι καὶ ἀληθείᾳ προσκυνήσεως καὶ λατρείας καὶ ὅτι τῆς ἐν Χριστῷ καὶ εὐαγγελικῆς πολιτείας σκιὰ καὶ τύπος ὁ νόμος πρὸς Παλλάδιον κατὰ πεῦσιν καὶ ἀπόκρισιν

Προθεωρία 
 
 
 Τοῖς ὡς ἄριστα καὶ ὡς ἔνι μάλιστα θεοφιλῶς διαβιοῦν ᾑρημένοις ἠθικὴν ὑφήγησιν συνθεῖναι προῃρημένος, ὡς ἂν εἰδεῖεν εὖ μάλα τὴν εἰς πᾶν ὁτιοῦν τῶν τεθαυμασμένων ἰέναι τρίβον ὀρθῶς τε καὶ ἀπλανῶς τῆς ἐν Χριστῷ πολιτείας ἀποπεραίνειν δύνασθαι τὰ αὐχήματα, καθίημι μὲν ἀναγκαίως τὸν λόγον ἐπὶ τὴν θεόπνευστον γραφήν, ἐντολῆς δὲ τῆς διὰ Μωσέως τὰ βάθη διερευνώμενος ἐν βιβλίοις ἑπτακαίδεκα τὸ σύμπαν τῆς πραγματείας εἴργασμαι σῶμα.
 
 
 Τῆς σῆς δ’ ἂν εἴη παγκάλης φρενός, ποθεινότατε ἀδελφέ, τὴν τῶν κεφαλαίων εὔρυθμον τηρῆσαι τάξιν καὶ προσώπων τῶν ἐξ ἀμοιβῆς ἀσύγχυτον τὴν διαφοράν. ἐπειδὴ γὰρ ἀνάγκη λεπτοεπεῖν καὶ ταῖς ἄγαν ἰσχναῖς προσβάλλειν ἐννοιαῖς διαπτύσσοντες τοῦ νόμου τὴν σκιὰν καὶ εἰς ἐμφανεστέραν ἄγοντες γνῶσιν τὰ ὡς ἐν αἰνίγμασιν εἰρημένα, ταύτῃτοι καὶ χρειωδέστατα πρὸς πεῦσιν ὥσπερ ἡμῖν καὶ ἀπόκρισιν τὸ εἶδος τοῦ λόγου συντέθειται καὶ ἔστιν ἀνειμένον.

Τὰ κεφάλαια τῆς πραγματείας
 
 
 
 α ́
 
 
 
 Περὶ τῆς εἰς φαυλότητα τοῦ ἀνθρώπου παρατροπῆς καὶ αἰχμαλωσίας τῆς εἰς ἁμαρτίαν καὶ ὁμοῦ περὶ κλήσεως καὶ ἐπιστροφῆς τῆς κατὰ μετάγνωσιν καὶ τῆς εἰς τὸ ἄμεινον ἀναδρομῆς.
 
 
 β ́
 
 
 Ὅτι ἀμήχανον διαφυγεῖν τὸν ἐξ ἁμαρτίας θάνατον καὶ τὴν τοῦ διαβόλου πλεονεξίαν, εἰ μὴ δι’ ἁγιασμοῦ τοῦ κατὰ Χριστόν. καὶ ὅτι οὐκ ἐν νόμῳ ἡ δικαίωσις, ἀλλ’ ἐν Χριστῷ.
 
 
 γ ́
 
 
 Ἔτι ὅτι ἀμήχανον διαφυγεῖν τὸν ἐξ ἁμαρτίας θάνατον καὶ τὴν τοῦ διαβόλου πλεονεξίαν, εἰ μὴ δι’ ἁγιασμοῦ τοῦ κατὰ Χριστόν. καὶ ὅτι οὐκ ἐν νόμῳ ἡ δικαίωσις, ἀλλ’ ἐν Χριστῷ.
 
 
 δ ́
 
 
 Ὅτι τὸν κεκλημένον εἰς δικαίωσιν παρὰ θεοῦ καὶ λελυτρωμένον αὐτῷ κατακολουθεῖν χρὴ καὶ παραιτεῖσθαι μὲν τὸν εἰς φαυλότητα μαλακισμόν, ζῇν δὲ μᾶλλον ἐπείγεσθαι συννόμως καὶ
 
 νεανικῶς.
 
 
 ε ́
 
 
 Ἔτι περὶ ἀνδρείας τῆς ἐν Χριστῷ.
 
 
 Ϛ ́
 
 
 Ὅτι χρὴ θεῷ τῷ κατὰ φύσιν ἡμᾶς προσκεῖσθαι μόνῳ καὶ ἀγαπᾶν αὐτὸν ἐξ ὅλης ψυχῆς καὶ καρδίας.
 
 
 ζ ́
 
 
 Περὶ τῆς εἰς ἀδελφοὺς ἀγάπης.
 
 
 η ́
 
 
 Ἔτι περὶ ἀγάπης τῆς εἰς ἀδελφοὺς καὶ κατὰ τοῦ κλέπτοντος μόσχον ἢ πρόβατον.
 
 
 θ ́
 
 
 Περὶ τῆς ἐν πνεύματι καὶ ἀληθείᾳ προσκυνήσεως καὶ περὶ τῆς ἁγίας σκηνῆς, ὅτι τύπος ἦν τῆς ἐν Χριστῷ ἐκκλησίας.
 
 
 ι ́
 
 
 
 Περὶ τῶν ἐν τῇ ἁγίᾳ σκηνῇ.
 
 
 ια ́
 
 
 Περὶ ἱερωσύνης, καὶ ὅτι τύπος ἦν ἡ κατὰ νόμον τῆς ἐν Χριστῷ.
 
 
 ιβ ́
 
 
 Περὶ ἱερωσύνης.
 
 
 ιγ ́
 
 
 Ἔτι περὶ ἱερωσύνης.
 
 
 ιδ ́
 
 
 Ὅτι χρὴ τοὺς φοιτᾶν ἐθέλοντας ἐν ἐκκλη σίαις καθαροὺς καὶ ἐκνενιμμένους εἶναι τὴν ἐξ ἁμαρτίας κηλῖδα, καὶ οὕτω παρίστασθαι τῷ θεῷ.
 
 
 ιε ́
 
 
 Ὅτι χρὴ καθαροὺς καὶ ἐκνενιμμένους τὴν ἁμαρτίαν παρίστασθαι τῷ θεῷ. καὶ ὅτι ἐν Χριστῷ πάλιν
 
 ἡμῖν ἡ κάθαρσις.
 
 
 ιϚ ́
 
 
 Ὅτι χρὴ προσάγειν ἡμᾶς θυσίας πνευματικὰς καὶ δωροφορίας θεῷ.
 
 
 ιζ ́
 
 
 Περὶ ἑορτῶν ἁγίων.

Α. Ποῖ δὴ καὶ πόθεν ἔρεσθαι μὲν δὴ περιττὸν οἶμαί που. φαίης γὰρ ἄν, εὖ οἶδ’, ὅτι μελλήσας οὐδὲν ὡς οἴκοθέν τε καὶ ὡς ἡμᾶς.
 
 
 Β. Ἀληθές.
 
 
 Α. Δέλτιον δὲ δή σοι τουτὶ τὸ ἐν χεροῖν ὅτι;
 
 
 Β. Βίβλος εὐαγγελικὴ Ματθαίου τε καὶ Ἰωάννου συγγραφή.
 
 
 Α. Οἴει δὲ αὐτὴν ὅποι τε καὶ ὅτῳ διακομίζεσθαι δεῖν; οὐ γάρ που θυραῖός γε ἰὼν ἐκμελετῴης ἄν, ὦ Παλλάδιε. πόνοι δὲ μᾶλλον οἱ ἐπὶ τῷδε γλυκεῖς οἴκοι τε καὶ ἐν σχολῇ.
 
 
 
 Β. Εὖ λέγεις· περιτευξόμενος δὲ ἀφῖγμαί σοι καὶ δέλτον ἄγω τὴν ἱεράν· μυρία γὰρ ὅσα πεπονηκὼς οὐδὲν ὅτι μᾶλλον ἔχω νοεῖν, τί ἂν βούλοιτο δηλοῦν ὁ κύριος ἡμῶν Ἰησοῦς ὁ Χριστὸς ἐν μὲν τῷ Ματθαίῳ λέγων· μὴ νομίσητε, ὅτι ἦλθον καταλῦσαι τὸν νόμον ἢ τοὺς προφήτας. οὐκ ἦλθον καταλῦσαι, ἀλλὰ πληρῶσαι. ἀμὴν γὰρ λέγω ὑμῖν· ἕως ἂν παρέλθῃ ὁ οὐρανὸς καὶ ἡ γῆ, ἰῶτα ἓν ἢ μία κεραία οὐ
 
 μὴ παρέλθῃ ἀπὸ τοῦ νόμου, ἕως ἂν πάντα γένηται.
 
 
 Ἐν δέ γε τῇ κατὰ τὸν Ἰωάννην συγγραφῇ πρὸς τὴν ἐκ τῆς Σαμαρείας γυναῖκα· πίστευέ μοι, γύναι, ὅτι ἔρχεται ὥρα, ὅτε οὔτε ἐν τῷ ὄρει τούτῳ οὔτε ἐν Ἱεροσολύμοις προσκυνήσετε τῷ πατρί. ὑμεῖς προσκυνεῖτε, ὃ οὐκ οἴδατε· ἡμεῖς προσκυνοῦμεν, ὃ οἴδαμεν, ὅτι ἡ σωτηρία ἐκ τῶν Ἰουδαίων ἐστίν. ἀλλ' ἔρχεται ὥρα καὶ νῦν ἐστιν, ὅτε οἱ ἀληθινοὶ προσκυνηταὶ προσκυνήσουσι τῷ πατρὶ ἐν πνεύματι καὶ ἀληθείᾳ. καὶ γὰρ ὁ πατὴρ τοιούτους ζητεῖ τοὺς προσκυνοῦντας αὐτόν. πνεῦμα ὁ θεός, καὶ τοὺς προσκυνοῦντας αὐτὸν ἐν πνεύματι καὶ ἀληθείᾳ δεῖ προσκυνεῖν.
 
 
 Α. Εἶτα τί τὸ ἄναντες εἶναί σοι δοκοῦν ὡς ἔν γε δὴ τούτοις; τί δὲ δὴ τὸ βαθὺ καὶ δυσέφικτον; ἐρομένῳ φράσον.
 
 
 
 Β. Ἐθῶν μὲν γὰρ τῶν ἀρχαιοτέρων ἀποφοιτᾶν καὶ τῆς ἐν νόμῳ δικαιοσύνης καταλῆξαι δεῖν ἱερὸς ἡμῖν ἐπιτάττει λόγος. ἔφη γὰρ ὁ Παῦλος τοῖς ταύτης ἐφιεμένοις καὶ μετὰ τὴν πίστιν· κατηργήθητε ἀπὸ τοῦ Χριστοῦ, οἵτινες ἐν νόμῳ δικαιοῦσθε, τῆς χάριτος ἐξεπέσατε. ἡμεῖς γὰρ πνεύματι ἐκ πίστεως ἐλπίδα δικαιοσύνης ἀπεκδεχόμεθα. πολιτείας δὲ τῆς κατὰ τὸν νόμον καίτοι λαμπρὰ καὶ μεγάλα δεικνύων ἡμῖν ἐφ’ ἑαυτῷ τὰ αὐχήματα πάλιν φησίν· ἅτινα ἦν μοι κέρδη, ταῦτα ἥγημαι διὰ τὸν Χριστὸν ζημίαν. ἀλλὰ μὲν οὖν γε καὶ ἡγοῦμαι τὰ πάντα ζημίαν εἶναι διὰ τὸ ὑπερέχον τῆς γνώσεως τοῦ κυρίου ἡμῶν Ἰησοῦ Χριστοῦ, δι’ ὃν τὰ πάντα ἐζημιώθην καὶ ἡγοῦμαι σκύβαλα εἶναι, ἵνα Χριστὸν κερδήσω καὶ εὑρεθῶ ἐν αὐτῷ μὴ ἔχων ἐμὴν δικαιοσύνην τὴν ἐκ νόμου, ἀλλὰ
 
 τὴν διὰ πίστεως Χριστοῦ τὴν ἐκ θεοῦ δικαιοσύνην. οὐκ ἀμώμητον δὲ εἶναι τὴν ἀρχαίαν ἐντολὴν διεβεβαιοῦτο σαφῶς. ταύτῃτοί φησι καὶ ἀντ’ ἐκείνης ἡμῖν εἰσκεκομίσθαι χρησίμως τὴν διὰ Χριστοῦ καὶ νέαν, τοῦτ’ ἔστι τὴν εὐαγγελικήν. γράφει δὲ οὕτως· ἀθέτησις μὲν γὰρ γίνεται προαγούσης ἐντολῆς διὰ τὸ αὐτῆς ἀσθενὲς καὶ ἀνωφελές. οὐδὲν γὰρ ἐτελείωσεν ὁ νόμος, ἐπεισαγωγὴ δὲ κρείττονος ἐλπίδος, δι’ ἧς ἐγγίζομεν τῷ θεῷ. καὶ πάλιν· εἰ γὰρ ἡ πρώτη ἐκείνη ἦν ἄμεμπτος, οὐκ ἂν δευτέρας ἐζητεῖτο τόπος. μεμφόμενος γὰρ αὐτοὺς λέγει· ἰδοὺ ἡμέραι ἔρχονται, λέγει κύριος, καὶ συντελέσω ἐπὶ τὸν οἶκον Ἰσραὴλ καὶ ἐπὶ τὸν οἶκον Ἰούδα διαθήκην καινήν, οὐ κατὰ τὴν διαθήκην, ἣν ἐποίησα τοῖς πατράσιν αὐτῶν ἐν ἡμέρᾳ ἐπιλαβομένου μου τῆς χειρὸς αὐτῶν
 
 ἐξαγαγεῖν αὐτοὺς ἐκ γῆς Αἰγύπτου, ὅτι αὐτοὶ οὐκ ἐνέμειναν ἐν τῇ διαθήκῃ μου κἀγὼ ἠμέλησα αὐτῶν, λέγει κύριος. ὅτι αὕτη ἡ διαθήκη, ἣν διαθήσομαι τῷ οἴκῳ Ἰσραὴλ μετὰ τὰς ἡμέρας ταύτας, λέγει κύριος διδοὺς νόμους μου εἰς τὴν διάνοιαν αὐτῶν, καὶ ἐπὶ τὴν καρδίαν αὐτῶν ἐπιγράψω αὐτούς. ἐξόχως δὲ λίαν τὸ τῆς καινότητος ὄνομα συνείς τε καὶ ἑρμηνεύων· ἐν δὲ τῷ λέγειν, φησί, καινὴν πεπαλαίωκε τὴν πρώτην· τὸ γὰρ παλαιούμενον καὶ γηράσκον ἐγγὺς ἀφανισμοῦ.
 
 
 Εἰ τοίνυν τετελείωκε μὲν ὁ νόμος οὐδέν, ἀθέτησις δὲ τῆς ἀρχαίας γέγονεν ἐντολῆς καὶ τῆς δευτέρας ἐπεισφορὰ προσοικειούσης ἡμᾶς τῷ
 
 θεῷ, τί δὴ ἄρα φησὶν ὁ σωτήρ· οὐκ ἦλθον καταλῦσαι τὸν νόμον, ἀλλὰ πληρῶσαι; καὶ ὅτι προσήκει προσκυνεῖν ἡμᾶς ἐν πνεύματι καὶ ἀληθείᾳ τῷ θεῷ καὶ πατρί; δηλοῖ γάρ, οἶμαι, τουτὶ τὸ ἀποπαύσασθαι δεῖν ἡμᾶς ἐθῶν καὶ λατρείας τῆς κατὰ τὸν νόμον.
 
 
 Α. Ὡς εἰς πλατὺ ζητημάτων ἐξοίχῃ πέλαγος. ποῖος γὰρ ἂν ἀρκέσειε νοῦς τοῖς οὕτω λεπτοῖς θεωρήμασιν ἐνατενίσαι λαμπρῶς ὡς τοῖς πάλαι τεθεσπισμένοις διὰ τοῦ πανσόφου Μωσέως ἀδελφὴν οἷάπερ καὶ γείτονα καὶ διὰ τῶν αὐτῶν ἰοῦσαν πραγμάτων τὴν νέαν ἡμῖν ἐπιδεῖξαι γραφὴν καὶ τῆς νομικῆς πολιτείας οὐ σφόδρα διῳκισμένην τὴν ἐν Χριστῷ ζωήν, εἰ πρὸς θεωρίαν ἄγοιτο πνευματικὴν τὰ τοῖς ἀρχαίοις διωρισμένα; τύπος γὰρ ὁ νόμος καὶ
 
 σκιὰ καὶ τῆς εὐσεβείας ἡ μόρφωσις ὡς ἐν ὠδῖσιν ἔτι καὶ κεκρυμμένον ἐν ἑαυτῇ τὸ τῆς ἀληθείας ἔχουσα κάλλος. ἢ οὐχ ὧδε ἔχειν ὅπερ ἔφην ἐρεῖς;

Β. Πάνυ μὲν οὖν. ἀλλὰ τίς ἂν γένοιτο τούτων ἡ διασάφησις; ἢ τίς ὁ τρόπος τοῦ πολιτεύεσθαι μὲν εὐαγγελικῶς, ἐξῆφθαι δὲ ἔτι δοκεῖν τῆς ἀρχαίας ἐντολῆς καὶ πληροῦν οἴεσθαι τὰ διὰ Μωσέως;
 
 
 Α. Οὐχ ἁπλοῦς ὁ λόγος, ὡς ἄν τις εἰκάσαι· χρῆμα δέ, οἶμαι, πολυσχιδὲς καὶ πολύμορφον ἡ ἀρετή, καὶ τῆς ἐν Χριστῷ πολιτείας τὰ αὐχήματα διὰ πλείστης ὅσης ἡμῖν τῆς ἀγαθουργίας ἐκποικίλλεται.
 
 
 Καὶ γοῦν ὁ θεσπέσιος Δαυὶδ ἐν ψαλμῷ τῷ τετάρτῳ καὶ τεσσαρακοστῷ παρίστησι μὲν τῷ Χριστῷ
 
 παρθένον ἁγνὴν ὡς ἐν τάξει βασιλίδος τὴν ἐκκλησίαν, περίχρυσον δὲ αὐτῇ καὶ πεποικιλμένην περιτίθησι στολὴν οὕτω λέγων· παρέστη ἡ βασίλισσα ἐκ δεξιῶν σου ἐν ἱματισμῷ διαχρύσῳ περιβεβλημένη καὶ πεποικιλμένη, τοῦ μὲν διαχρύσου τὸ ἔντιμον καὶ περιφανές, καθάπερ ἐγῷμαι, τοῦ δέ γε ποικίλου τὸ πολυειδὲς τῆς ἀρετῆς εὖ μάλα κατασημαίνοντος. ἐκπρεπεστάτη γὰρ λίαν ἐν τούτοις ἡ ἐκκλησία κόσμον ἔχουσα τὸν νοητὸν οὐ τοῖς τῆς σαρκὸς ὁρώμενον ὀφθαλμοῖς, ἀλλ’ εἰς νοῦν ἔσω καὶ καρδίαν τὸν ἐν τῷ κρυπτῷ νοούμενον Ἰουδαῖον διὰ πλείστων ἡμῖν ὅσων ὡραϊσμῶν εὐφυᾶ καὶ ἐξαίρετον ἀστείως ἐκφαίνοντα. ὡς γὰρ ὁ μακάριος γράφει Παῦλος· οὐ γὰρ ὁ ἐν τῷ φανερῷ Ἰουδαῖός ἐστιν οὔτε μὴν ἡ ἐν τῷ φανερῷ
 
 ἐν σαρκὶ περιτομή, ἀλλ’ ὁ ἐν τῷ κρυπτῷ Ἰουδαῖος καὶ περιτομὴ καρδίας ἐν πνεύματι οὐ γράμματι, οὗ ὁ ἔπαινος οὐκ ἐξ ἀνθρώπων, ἀλλ’ ἐκ τοῦ θεοῦ.
 
 
 Β. Ἆρ’ οὖν, εἰπέ μοι, τῆς ἐν πνεύματι περι τομῆς εἰσκεκομισμένης καὶ θυσιῶν τῶν κατὰ τὸν νόμον ἀνατετραμμένων καὶ τόπον οὐδένα παρ’ ἡμῖν ἐχούσης τῆς πολιτείας ἰουδαϊκῆς, οὐκ ἀπίθανόν πως εἶναι δοκεῖ τὸ φάναι Χριστὸν oὐκ ἦλθον καταλῦσαι τὸν νόμον, ἀλλὰ πληρῶσαι; ἢ εἴπερ οὐχ ὧδε ἔχει, διακωλύσειεν ἂν οἶμαί που καὶ ἡμᾶς οὐδὲν βουθυσίαις μὲν καὶ λιβανωτοῖς τὸν τῶν ὅλων βασιλέα καταγεραίρειν θεόν, προσκομίζειν δὲ αὐτῷ τρυγόνας καὶ περιστεράς, καὶ εἴ τι δρᾶν ἕτερον τοῖς ἀρχαιοτέροις νενόμιστο, τοῦτο καὶ ἡμᾶς αὐτοὺς ἐπείγεσθαι πληροῦν.
 
 
 
 Α. Καὶ μήν, ὦ ἑταῖρε, πολὺ τοῦ πρέποντος ἀποκομίζῃ μακράν· ἀνατετράφθαι γὰρ οἴει τὸν νόμον ὡς οὐδὲν ἀπώνασθαι μὲν τῶν αὐτοῦ καὶ ἀχρεῖον ἔχοντα παντελῶς τὴν εἰς πᾶν ὁτιοῦν τῶν ἀναγκαίων δήλωσιν καὶ οὐχὶ μετατετράφθαι μᾶλλον αὐτὸν εἰς ἀληθείας ἔνδειξιν, καίτοι τοῦ μακαρίου γράφοντος Παύλου· νόμον οὖν καταργοῦμεν διὰ πίστεως; μὴ γένοιτο. ἀλλὰ νόμον ἱστάνομεν. παιδαγωγεῖ γὰρ ὁ νόμος καὶ ἀποφέρει καλῶς εἰς τὸ ἐπὶ Χριστῷ μυστήριον. εἶναι δέ φαμεν τὰ πάλαι διὰ Μωσέως τοῖς ἀρχαιοτέροις τεθεσπισμένα στοιχεῖα τῆς ἀρχῆς τῶν λογίων τοῦ θεοῦ. εἰ δὴ παρωσαίμεθα τὸν παιδαγωγόν, τίς ἡμᾶς ἔτι διακομιεῖ πρὸς τὸ Χριστοῦ μυστήριον; καὶ εἰ παραιτοίμεθα τὸ μαθεῖν τὰ στοιχεῖα τῆς ἀρχῆς τῶν λογίων τοῦ θεοῦ, πῶς ἂν ἔτι λοιπὸν ἢ πόθεν
 
 ἀφιξαίμεθα πρὸς τὸ τέλος; ἢ γὰρ οὐχὶ κατὰ τὰς γραφὰς πλήρωμα νόμου καὶ προφητῶν ὁ Χριστός;
 
 
 Β. Ναί.
 
 
 Α. Γέγραπται γὰρ ὡδί· πλήρωμα δὲ νόμου καὶ προφητῶν εἴη ἂν εἰς αὐτόν, οἶμαί που, παντὸς ὁρῶντος καὶ τετραμμένου προφητικοῦ τε καὶ νομικοῦ θεσπίσματος. τοιγάρτοι καὶ ἔφασκε τὰς τῶν Ἰουδαίων ἀπειθείας ἐκδυσωπῶν· μὴ δοκεῖτε, ὅτι ἐγὼ κατηγορήσω ὑμῶν πρὸς τὸν πατέρα· ἔστιν ὁ κατηγορῶν ὑμῶν Μωσῆς, εἰς ὃν ὑμεῖς ἠλπίκατε. εἰ γὰρ ἐπιστεύετε Μωσῇ, ἐπιστεύετε ἂν ἐμοί· περὶ γὰρ ἐμοῦ ἐκεῖνος ἔγραψεν. εἰ δὲ τοῖς ἐκείνου γράμμασιν οὐ πιστεύετε, πῶς τοῖς ἐμοῖς ῥήμασι πιστεύσετε; ἀφῖχθαι δὴ οὖν εἰ λέγοι καταλύσων μὲν οὐδαμῶς τὸν νόμον,
 
 ἀποπερανῶν δὲ μᾶλλον αὐτόν, μὴ τὴν εἰς ἅπαν ἀνατροπὴν τῶν πάλαι τεθεσπισμένων εἰργάσθαι διανοοῦ, μᾶλλον δὲ μεταπλασμὸν ὥσπερ τινὰ καί, ἵν’ οὕτως εἴπω, μεταχάραξιν τῶν ἐν τύποις ἐπὶ τὸ ἀληθές.
 
 
 Β. Ὀρθῶς ἔφης.
 
 
 Α. Καὶ δή τι τοιοῦτον ἔδει γενέσθαι παρὰ Χριστοῦ· οἱ τὴν ἐν πίναξι καὶ γραφαῖς εὐτεχνίαν ἐξησκηκότες οὐκ εὐθὺς τοῦ γράφειν ἀρχόμενοι τὸ ἀνενδεῶς ἔχον καὶ εἰς ἅπαν ἀπηρτισμένον ἐπιφέρουσιν εἶδος ταῖς γραφαῖς, ἑνὶ δὲ δὴ πρότερον καὶ ἀκαλλεστέρῳ χρώματι σκιαγραφοῦντες εὖ μάλα καὶ ὧνπερ ἂν ἕλοιντο τυχὸν ἀμυδροτέρους ἔτι τοὺς τύπους προαναφαίνοντες, εἶτα ταῖς σκιαῖς ἐπαλείφοντες τὸ ἑκάστῃ πρέπον τε καὶ ἁρμοδιώτατον χρῶμα, μεταφέρουσι τοὺς τύπους
 
 εἰς εἶδος τὸ ἐμφανὲς καὶ ἀσυγκρίτως ἄμεινον ἢ τὸ ἐν ἀρχαῖς. ἢ οὐχ ὧδε ἔχει;
 
 
 Β. Ἔγωγέ φημι.
 
 
 Α. Οἱ δὲ δὴ τὴν χαλκουργικὴν ἐπιτηδεύοντες ἐμπειρίαν ἀνδριάντα τυχὸν εἰ βούλοιντο διαπήγνυσθαι, κηρῷ μὲν τὸ πρῶτον εἰς εἶδος ἄγουσιν ἀδρανές, εἶτα πυρὶ κατατήκοντες ἐπιχέουσι τὸν χαλκὸν ἄγουσί τε οὕτω πρὸς τὸ ἀρτίως ἔχον εἶδός τε καὶ κάλλος εὖ μάλα τὸ τεχνουργούμενον. ἐπιρριφθείσης δὲ ταῖς σκιαῖς τῆς τῶν χρωμάτων πολυειδίας καὶ μὴν καὶ χαλκοῦ τὰ ἐκ κηροῦ κατατήκοντος, δόξειε
 
 μὲν ἂν ἠθετῆσθαί τε καὶ ἀνατετράφθαι βραχὺ τὰ πρῶτά τε καὶ ἐν ἀρχῇ σχήματα. ἔχει δὲ οὐχ οὕτω τὸ χρῆμα τῇ φύσει. φαῖεν γὰρ ἂν ἀληθεύοντες χαλκουργός τε καὶ γραφεύς· „ οὐ κατελύσαμεν τὰς σκιάς, οὐκ εἰς ἀχρειότητα παντελῆ τοὺς τύπους ἐπέμψαμεν, πεπληρώκαμεν δὲ μᾶλλον. ὃ γὰρ ἦν ἰδεῖν ὡς ἐν σκιαῖς ἔτι καὶ τύποις ἀφανέστερόν τε καὶ ἀκαλλέστερον, τοῦτο προβέβηκεν ἐπὶ τὸ ἄμεινόν τε καὶ ἐμφανέστερον. “
 
 
 Β. Εὖ λέγεις.

Α. Καὶ εἴπερ τις ἕλοιτο πολυπραγμονεῖν ἀλη θῶς τὴν ἱεράν τε καὶ θεόπνευστον γραφήν, εἴσεται δὴ πάντως ἀληθὲς ὑπάρχον, ὅ φημι. κάλυμμα γὰρ ἐτίθει Μωσῆς ἐπὶ τὸ
 
 πρόσωπον αὑτοῦ διὰ τὸ μὴ δύνασθαι τοὺς υἱοὺς Ἰσραὴλ ἀτενίζειν εἰς τὸ πρόσωπον αὐτοῦ διὰ τὴν δόξαν τοῦ προσώπου αὐτοῦ κατὰ τὸ γεγραμμένον.
 
 
 Β. Καὶ τί δὴ τοῦτο παραδηλοῖ;
 
 
 Α. Ταῖς γὰρ Ἰουδαίων διανοίαις παχυτέραις οὔσαις ἔτι οἰστὰ μέν πως ἦν τὰ ἐξωφανῆ τοῦ νόμου, φημὶ δὲ δὴ πάλιν τὰ διὰ μόνου τοῦ γράμματος· ἀφόρητα δὲ καὶ ἀπρόσβλητα παντελῶς τὰ ἔσω κεκρυμμένα καί, ἵν’ οὕτως εἴπωμεν, τὸ τῶν νοημάτων πρόσωπον ἀληθές. τοιγάρτοι καὶ ὁ θεσπέσιος ἡμῖν γράφει Παῦλος· ἄχρι γὰρ τῆς σήμερον ἡμέρας τὸ αὐτὸ κάλυμμα ἐπὶ τῇ ἀναγνώσει τῆς παλαιᾶς διαθήκης μένει μὴ ἀνακαλυπτόμενον, ὅτι ἐν Χριστῷ καταργεῖται. ἀλλ’ ἕως σήμερον, ἡνίκα ἂν ἀναγινώσκηται Μωσῆς, κάλυμμα ἐπὶ τὴν καρδίαν αὐτῶν κεῖται. ἀλλ’ ὧδε μὲν δὴ τὰ τῶν Ἰουδαίων ἑστάτω. ἡμεῖς
 
 δὲ δὴ πάντες ἀνακεκαλυμμένῳ προσώπῳ, φησίν, τὴν δόξαν κυρίου κατοπτριζόμενοι τὴν αὐτὴν εἰκόνα μεταμορφούμεθα ἀπὸ δόξης εἰς δόξαν καθάπερ ἀπὸ κυρίου πνεύματος· ὁ δὲ κύριος τὸ πνεῦμά ἐστιν.
 
 
 Ὥσπερ γὰρ οἱ ἐν ἐσόπτρῳ βλέποντες εἰκόνα καὶ τύπον τοῦ ἀληθοῦς καὶ οὐκ αὐτό που τὸ ἀληθὲς ἐγκαταθρήσειαν ἄν, κατὰ τὸν αὐτὸν οἶμαι τρόπον οἱ τῆς ἐν Χριστῷ πολιτείας τὸ κάλλος ἐπιθυμοῦντες ἰδεῖν, καθάπερ ἐσόπτρῳ τῷ νόμῳ χρώμενοι, κατορθώσειαν ἂν ὡς ἄριστα τὸ ποθούμενον. τὴν γὰρ αὐτὴν τῶν πραγμάτων εἰκόνα μεταπλάττοντες εἰς ἀλήθειαν, εἴσονται καθαρῶς τὸ ὅτι μάλιστα δοκοῦν καὶ εὐάρεστον τῷ θεῷ.
 
 
 Β. Εἶτα τίς ἂν γένοιτο τυχὸν ὁ λόγος τοῦ μὴ ἐν ἀρχαῖς τοῖς πάλαι τὸ νέον τε καὶ εὐαγγελικὸν
 
 δεδόσθαι χρησμώδημα, τύπους δὲ μᾶλλον νενομοθετῆσθαι καὶ σκιάς;
 
 
 Α. Τὸ μὲν ἀκριβὲς τῆς οἰκονομίας καὶ ὅπως ἂν ἔχοι ταυτὶ κατά γε τὸ ἀληθέστερον, ἀναθετέον εὐσεβῶς τῷ πάντα εἰδότι θεῷ. λογισμοὶ δὲ ἡμᾶς ἐννοιῶν ἀγαθῶν ἀμοιρεῖν οὐκ εἰδότες ἀποφέρουσί πως κἂν γοῦν εἰς μετρίαν εἴδησιν ἢ καὶ τάχα που πρὸς τὸ εἰδέναι δοκεῖν τῆς οἰκονομίας τὴν πρόφασιν.
 
 
 Φαμὲν οὖν, ὅτι παιδαγωγίας ἔδει πολλῆς καὶ ἀνατροφῆς τρόπον τινὰ νηπιοπρεποῦς τοῖς ἐξ Αἰγύπτου λελυτρωμένοις. παχύνοι γὰρ ἦσαν ἔτι καὶ εὐπαράφοροι κομιδῇ πρὸς πᾶν ὁτιοῦν τῶν ἀπηχεστάτων.
 
 
 δυσαπόνιπτον δὲ παντελῶς τὴν φιλοσαρκίαν ἠρρωστηκόσι καὶ δυσδιαφύκτοις πάθεσιν ἐγκατειλημμένοις ἀνέφικτόν πως ἦν ἔτι καὶ οὐχ ἕτοιμον ἑλεῖν τὸ εὐθὺς ἀναθρῴσκειν δύνασθαι πρὸς τὸ ἄγαν ἀστεῖον, ὡς καὶ ζωῆς τινα τρόπον ἐπανελέσθαι τυχὸν τῆς οὕτω λαμπρᾶς καὶ ὑπερφυοῦς, ὡς περιπατεῖν μὲν ἐπὶ τῆς γῆς, ἔχειν δὲ τὸ πολίτευμα ἐν οὐρανοῖς κατὰ τὸ γεγραμμένον. ἦ γὰρ οὐχὶ τελείων μὲν ἔστιν ἡ στερεὰ τροφή, γάλα δὲ τοῖς ἔτι νηπίοις τὸ πρεπωδέστερον;
 
 
 Β. Καὶ μάλα.
 
 
 Α. Ἔδει τοίνυν παιδαγωγίας μὲν τῆς ἐν τύπῳ τοῖς ἔτι νηπίοις καί, ἵν’ οὕτως εἴπωμεν, τρυφερωτέρας ἀνατροφῆς, οὐχὶ τοῦ πρὸς τελειότητα διᾴττοντος λόγου καὶ ἀποκομίζειν οἵου τε πρὸς τὸ ἀρτίως ἔχον.
 
 ἐλαφροὶ δὲ οὕτως καὶ ὀλιγογνώμονες καὶ πρὸς πᾶν ὁτιοῦν εὔκολοι τῶν παθῶν ἁλοῖεν ἂν οἱ ἐξ Ἰσραήλ, ὡς εἴπερ τις ἐν αὐτοῖς ἀκριβὴς ἦν βάσανος ἠθῶν καὶ ἐγχειρημάτων, οὐδ’ ἂν οἶμαι σκιᾶς ἠξίωντο. καὶ τοῦτο δέδειχεν ὁ Μωσῆς. θεοῦ γὰρ προστάττοντος ἀνέθορε μὲν εἰς τὸ ὄρος αὐτὸς τὸν νόμον ὑποδεξόμενος. οἱ δὲ παραχρῆμα κατώλισθον εἰς ἀπόστασιν. μεμοσχοποιήκασι γὰρ φάναι τε οἱ δείλαιοι τετολμήκασιν· oὗτοι οἱ θεοί σου, Ἰσραήλ, οἵτινες ἀνήγαγόν σε ἐκ γῆς Αἰγύπτου. ἐπὶ οὖν ταῖς οὕτω δειναῖς ἐλαφρίαις ἐδυσφόρει μὲν ὁ Μωσῆς, κατερρήγνυ δὲ τὰς πλάκας, ἐν αἷς ἦν ὁ νόμος, οὐδὲ σκιᾶς ἢ τύπων ἢ κἂν γοῦν ὅλως παιδαγωγίας τῆς ἄνωθεν ἀξίους εἶναι νομίσας τούτους, οἷς γε τοσοῦτον ἀπόπληκτος ἦν ὁ νοῦς, ὡς ἀμνημονῆσαι μὲν τῶν οὕτω
 
 τεθαυμασμένων, ἃ διὰ τῆς θείας ἰσχύος ὑπὲρ αὐτῶν ἐξεπράττετο, μόσχῳ δὲ τὸ σέβας ἀναθεῖναι πάλιν καὶ τῆς ἐν Αἰγύπτῳ λατρείας ἐλθεῖν εἰς ἀνάμνησιν.
 
 
 Ἀλλ’ ἐν πλαξὶ μὲν λιθίναις ἐσκιαγραφεῖτο τότε τοῖς ἀρχαιοτέροις ὁ νόμος ἐν δακτύλῳ θεοῦ, καθὰ γέγραπται. τύπος δὲ ἦν ἐκεῖνα τῶν καθ’ ἡμᾶς ἐν Χριστῷ γενέσθαι πεπιστευμένων. καταγράφει γὰρ ὥσπερ ἐν ἡμῖν τῆς ἑαυτοῦ βουλῆς τὴν εἴδησιν ὁ πάντων δεσπότης θεὸς οἱονεὶ καλάμῳ χρώμενος τῷ υἱῷ ἐν πνεύματι. ὠνόμαζε γὰρ οὕτως αὐτὸν διὰ Δαυὶδ λέγων· ἡ γλῶσσά μου κάλαμος γραμματέως ὀξυγράφου. ἐνεχάραξε γὰρ ταῖς ἁπάντων καρδίαις ὁ τοῦ πατρὸς κάλαμος, τοῦτ’ ἔστιν ὁ υἱός, τὴν παντὸς εἴδησιν ἀγαθοῦ, οἱονεί τινι δακτύλῳ θεοῦ τῷ τε τοῦ πατρὸς
 
 καὶ τῷ ἰδίῳ χρώμενος πνεύματι. δάκτυλον γὰρ ὠνόμαζε τὸ πνεῦμα θεοῦ λέγων ποτὲ μέν· εἰ δὲ ἐγὼ ἐν πνεύματι θεοῦ ἐκβάλλω τὰ δαιμόνια· ποτὲ δὲ αὖ· εἰ δὲ ἐν δακτύλῳ θεοῦ ἐκβάλλω τὰ δαιμόνια. ἐπιστολὴν δὲ ἡμᾶς τὴν πνευματικὴν καὶ ὁ Παῦλος ἐκάλει λέγων· ἡ ἐπιστολὴ ἡμῶν ὑμεῖς ἐστε ἐγγεγραμμένη ἐν ταῖς καρδίαις ἡμῶν, γινωσκομένη καὶ ἀναγινωσκομένη ὑπὸ πάντων ἀνθρώπων, φανερούμενοι ὅτι ἐστὲ ἐπιστολὴ θεοῦ διακονηθεῖσα ὑφ’ ἡμῶν ἐγγεγραμμένη οὐ μέλανι, ἀλλὰ πνεύματι θεοῦ ζῶντος οὐκ ἐν πλαξὶ λιθίναις, ἀλλ’ ἐν πλαξὶ καρδίας σαρκίναις.
 
 
 Β. Ἀλλ’ ὅτι μὲν τύποι καὶ σκιαὶ τὰ κατὰ
 
 τὸν νόμον, φαίην ἂν καὶ αὐτός, ὡς εὖ ἴσθι τοι. φέρε δὴ οὖν λεπτόν τε καὶ ἀκριβῆ τοῖς ἐν τύπῳ κεχρησμῳδημένοις ἐνιέντες τὸν νοῦν πολυπραγμονῶμεν εὖ μάλα τῆς ἀληθείας τὸ κάλλος. εἴη γὰρ ἂν οὕτω λοιπὸν οὐδενὶ τῶν ὄντων ἀσυμφανὲς τῆς ἐν πνεύματι λατρείας τὸ μυστήριον.
 
 
 Α. Καὶ μήν, ὦ γενναῖε, καταπέφρικά τοι καὶ σφόδρα εἰκότως δυσοκνότατά τε εἶμι πρὸς τοῦτο λίαν. εἶεν γὰρ ἂν οἶμαί που τοῖς καθ’ ἡμᾶς οὐχ ἁλώσιμα τὰ οὕτως ἀνῳκισμένην καὶ ὑπερτενῆ λαχόντα τὴν θεωρίαν. χρῆναι δὲ οἶμαι λέγειν ἀνασκοπουμένῳ τὸ βάθος τῶν ἐν τῷ νόμῳ θεωρημάτων· τίς σοφὸς καὶ συνήσει ταῦτα; καὶ συνετὸς καὶ ἐπιγνώσεται αὐτά;
 
 
 Β. Οὐκ ἄτραχυ μὲν τὸ χρῆμα, ὦ τᾶν.
 
 αἰτεῖτε δέ, ὅμως φησὶν ὁ Χριστός, καὶ δοθήσεται ὑμῖν· ζητεῖτε καὶ εὑρήσετε, κρούετε καὶ ἀνοιγήσεται ὑμῖν.

Α. Ἰτέον δὴ οὖν ἐπὶ τὸ χρῆναι φιλοθηρεῖν τὸ τελοῦν εἰς ὄνησιν· καὶ δὴ καὶ ἱκετηρίαν προανατεί νωμεν λέγοντες· ἀποκάλυψον τοὺς ὀφθαλμούς μου, καὶ κατανοήσω τὰ θαυμάσιά σου ἐκ τοῦ νόμου σου. δεῖ δὲ ἡμᾶς, ὡς ἔοικε, καὶ πρό γε τῶν ἄλλων εἰπεῖν τήν τε εἰς φαυλότητα τοῦ ἀνθρώπου παρατροπὴν δουλείας τε πέρι καὶ αἰχμαλωσίας τῆς ὑπὸ τῷ πάντων ἐχθρῷ, ὅπως τε καὶ τίνα τρόπον ταυτὶ παρ’ ἡμῶν καὶ ἐν ἡμῖν ἐκπράττεται. προσεπειπεῖν δὲ δὴ οὕτω καὶ τίνα χρὴ τρόπον ἀπονεύειν τοῦ κακοῦ καὶ ἀποσείεσθαι μὲν τῆς ὑπ’ ἐκείνῳ δουλείας τὸν ζυγόν, ἀναθρῴσκειν δὲ αὖ πρὸς τὸ ἐν ἀρχαῖς διασώζοντος τε καὶ ἐπαμύνοντος
 
 θεοῦ. τῇδε γὰρ ἡμῖν ἰόντος τοῦ λόγου ὁδῷ τῇ πρεπούσῃ προήκοι ἄν, οἶμαι, καὶ τὰ λοιπά.
 
 
 Β. Ὀρθότατα διανοῇ.
 
 
 Α. Τὸ γάρ τοι καρποφορεῖν δύνασθαι τῷ θεῷ καὶ θυσίας προσάγειν πνευματικὰς ἤγουν ἀνδρίζεσθαι καὶ εὐδοκιμεῖν, κατορθοῦν ἐθέλοντας τὴν ἀρετήν, οὐχὶ δήπου πρέποι ἂν τοῖς οὔπω δουλείας καὶ παθῶν ἀνάγκης ἀπηλλαγμένοις, ἀλλ’ οἷς ἤδη πως ὁ νοῦς ἀνανήφει πρὸς τὸ ἐλεύθερον καὶ οὐκ ἀμελέτητον ἔχει τὸ ἀποσείεσθαι τὸν ζυγὸν τῆς τοῦ διαβόλου πλεονεξίας.
 
 
 Β. Σύμφημι, νοεῖς γὰρ ὀρθῶς.
 
 
 Α. Καὶ δὴ καὶ λέγωμεν, ὡς πεποίηται μὲν ὁ ἄνθρωπος ἐν ἀρχαῖς ἁμαρτίας μὲν καὶ παθῶν
 
 ἀνωτέρω πως ἔτι τὴν διάνοιαν ἔχων, οὐ μὴν ἀνεπίδεκτος παντελῶς τῆς ἐφ’ ὅπερ ἂν ἕλοιτο παρατροπῆς. ἐδόκει γὰρ ἔχειν ὀρθῶς τῷ πάντων ἀριστοτέχνῃ θεῷ τῶν ἰδίων θελημάτων ἀνάπτειν αὐτῷ τὰς ἡνίας καὶ ἀναθεῖναι δρᾶν τὸ δοκοῦν αὐτοκελεύστοις ὁρμαῖς. προαιρετικὴν γὰρ ἔδει καὶ οὐχ ὥσπερ ἐξ ἀνάγκης ὁρᾶσθαι τὴν ἀρετήν, ἀλλ’ οὐδὲ φύσεως νόμοις ἀδιαπτώτως ἐρηρεισμένην· ἴδιον γὰρ ἂν εἴη τουτὶ τῆς ἀνωτάτω πασῶν οὐσίας καὶ ὑπεροχῆς. ἐπειδὴ δὲ τοῖς τῆς ἰδίας φύσεως λόγοις τὸ ζῷον ἀπήρτιστο τεχνουργοῦντος θεοῦ, κατεπλούτει παραχρῆμα τὴν πρὸς αὐτὸν ὁμοίωσιν. ἐνεχαράττετο γὰρ αὐτῷ τῆς θείας φύσεως ἡ εἰκὼν ἐμφυσηθέντος ἁγίου πνεύματος.
 
 αὐτὸ γάρ ἐστιν ἡ πνοὴ τῆς ζωῆς, ἐπεί τοι ζωὴ κατὰ φύσιν ὁ θεός.
 
 
 Β. Ἆρ’ οὖν ψυχὴ τῷ ἀνθρώπῳ τὸ θεῖον ἐγένετο πνεῦμα;
 
 
 Α. Καὶ πῶς οὐκ ἄτοπον κομιδῇ τὸ τῇδε νοεῖν; ἦ γὰρ ἂν ἄτρεπτος καὶ αὐτή που πάντως διαμεμένηκεν ἡ ψυχή· νυνὶ δέ ἐστι τρεπτή, τρεπτὸν δὲ οὔτι που τὸ πνεῦμά ἐστιν. ἢ εἴπερ τὸ τρέπεσθαι νοσεῖ, ἐπ’ αὐτὴν ὁ μῶμος τὴν θείαν εὐθὺς ἀναδραμεῖται φύσιν, εἴπερ ἐστὶ τοῦ θεοῦ καὶ πατρὸς καὶ μὴν καὶ τοῦ υἱοῦ τὸ οὐ σιωδῶς ἐξ ἀμφοῖν, ἤγουν ἐκ πατρὸς δι’ υἱοῦ προχεόμενον πνεῦμα. ἀμαθὲς οὖν ἄρα τὸ εἰς ψυχὴν οἴεσθαι μεταπεπλάσθαι τὸ πνεῦμα καὶ εἰς ἀνθρώπου μεταχωρῆσαι φύσιν. ἀλλ’ ἐψυχοῦτο μὲν τὸ πλαστουργηθὲν
 
 ἀρρήτῳ δυνάμει, κατεκαλλύνετο δὲ παραχρῆμα τῇ τοῦ πνεύματος δόσει. ἦν γὰρ οὐχ ἑτέρως τὴν θείαν ἡμᾶς εἰκόνα δύνασθαι πλουτεῖν.
 
 
 Β. Εὖ λέγεις.
 
 
 Α. Κατακοσμήσας δὴ οὖν τὸ τέχνημα θεὸς τὴν ἐν παραδείσῳ δίαιταν ἐχαρίζετο. ἐπειδὴ δὲ ἔδει τὸν οὕτως κατηγλαϊσμένον καὶ τῇ τῶν ἄνωθεν ἀγαθῶν ἀφθονίᾳ κατεστεμμένον μὴ εὐκόλως ἀποφέρεσθαι πρὸς ἀλαζονείαν ἐᾶν, ἀγνοοῦντα τὴν δουλείαν καὶ ὡς ἔστι μέτρον τῶν οἰκετικῶν (τὸ γάρ τοι λίαν εὐρὺ πρὸς τὸ εὐκλεὲς καὶ τὸ ἀμέτρως ἐλεύθερον ἀποφέρει πρὸς τὸ ὑπέροφρυ καὶ ἐπάρατον πάθος), πρόφασις αὐτῷ τοῦ μὴ ἀγνοεῖν τὸν δεσπότην ἐγκρατείας ἐδόθη νόμος, ἵνα δι’ αὐτοῦ καλοῖτο πρὸς ἀνάμνησιν ἀεὶ τοῦ μετ’ ἐξουσίας προστεταχότος καὶ εἰδείη
 
 σαφῶς, ὡς ἔστιν ὑπεζευγμένος τοῖς τοῦ κρατοῦντος θεσμοῖς. ἀλλ’ οὐκ ἠρέμει τὸ ἀνόσιον ἐκεῖνο καὶ θεομισὲς θηρίον.
 
 
 Β. Φαίης ἂν οἶμαί που τὸν Σατανᾶν, ὃς τῶν οὐρανίων ἀψίδων ἀστραπῆς δίκην κατηκοντίζετο· νοσεῖν γὰρ οὕτω μειρακιωδῶς ἐδόκει τὸ θέλειν εἶναι θεὸς καὶ τὰ ὑπὲρ φύσιν τὴν ἑαυτοῦ παραληρῶν ἐφαντάζετο.
 
 
 Α. Διατεκμαίρῃ καλῶς. φθόνου γὰρ καὶ ἁμαρτίας εὑρετὴς ὢν καὶ πατὴρ ἀπρακτεῖν οὐκ ἤθελε περὶ τὸ ἐπὶ γῆς ζῷον, τοῦτ’ ἔστι τὸν ἄνθρωπον. εἶτα δόλῳ καὶ ἀπάταις ὑπελθὼν παρεκόμισεν εἰς παρακοὴν πανουργίας ὀργάνῳ τῷ γυναίῳ χρώμενος. ἀεὶ γάρ πως ἡμᾶς κατασείουσι πρὸς τὸ ἀκαλλές,
 
 τοῦτ’ ἔστιν εἰς ἁμαρτίαν, αἱ σὺν ἡμῖν τε καὶ ἐν ἡμῖν ἡδοναί· ἡδονῆς δὲ τύπος ἡ γυνή, θωπείαις δὲ ταῖς ἐξ ἡδονῶν καταθεῖ πολλάκις ἐπὶ τὸ ἀνεθέλητον ὁ νοῦς. ὅπερ οὖν ἐν Ἀδὰμ ὡς ἐν πάχει πραγμάτων καὶ αἰσθητῶς ὁρᾶται συμβεβηκὸς τοῦτο καὶ ἐν ἑκάστῳ τῶν καθ’ ἡμᾶς νοητῶς τε καὶ κεκρυμμένως κατίδοι τις ἂν πληρούμενον. προανατέλλουσα γὰρ ἡδονὴ καταγοητεύει τὸν νοῦν καὶ καταβιβάζει κατὰ βραχὺ πρὸς τὸ οἴεσθαι λοιπὸν τὸ μηδὲν εἶναι παντελῶς τοῦ θείου νόμου τὴν παράβασιν. καὶ πιστώσεται λέγων ὁ Χριστοῦ μαθητής· μηδεὶς πειραζόμενος λεγέτω, ὅτι ἀπὸ θεοῦ πειράζεται. ὁ γὰρ θεὸς ἀπείραστός ἐστι κακῶν· πειράζει δὲ αὐτὸς οὐδένα. ἕκαστος δὲ πειράζεται
 
 ὑπὸ τῆς ἰδίας ἐπιθυμίας ἐξελκόμενος καὶ δελεαζόμενος. εἶτα ἡ ἐπιθυμία συλλαβοῦσα τίκτει ἁμαρτίαν· ἡ δὲ ἁμαρτία ἀποτελεσθεῖσα ἀποκύει θάνατον.
 
 
 Β. Ἀτρεκὴς ὁ λόγος.
 
 
 Α. Ἀπεμπολήσας δὴ οὖν τὴν παρὰ θεοῦ χάριν καὶ γυμνωθεὶς ἤδη πως τῶν ἐν ἀρχαῖς ἀγαθῶν ἐξεπέμ πετο μὲν τοῦ παραδείσου τῆς τρυφῆς, μετεπλάττετο δὲ πρὸς τὸ ἀκαλλὲς εὐθὺς ἡ ἀνθρώπου φύσις, φθορᾶς δὲ εἴσω πεσοῦσα λοιπὸν ἀνεδείκνυτο.
 
 
 Β. Ἀναγκαίως. ἔνδεια γὰρ οἶμαι τῶν παρὰ θεοῦ χαρισμάτων οὐδὲν ἕτερόν ἐστιν ἢ παντὸς ἀπόγνωσις ἀγαθοῦ. ἀρρ ωστήσειε δ’ ἂν ἡ
 
 ἀνθρώπου φύσις καὶ μάλα ῥᾳδίως τὴν εἰς πᾶν ὁτιοῦν τῶν ἐκτόπων παραφοράν, εἰ μὴ ἀνέχοι πρὸς ἀρετὴν αὐτὴν ἡ τοῦ διασώζοντος χάρις τοῖς ἄνωθεν καὶ παρ’ ἑαυτῆς ἀγαθοῖς πλουτίζουσα.
 
 
 Α. Ὡς εὖ λέγεις. συναινέσαιμι γὰρ ἂν καὶ μάλα εἰκότως· τρέφει μὲν γὰρ εἰς ἀλκὴν τὴν πνευματικὴν ὁ ἄρτος ὁ ζῶν, τοῦτ’ ἔστιν, ὁ τοῦ θεοῦ λόγος. γέγραπται γάρ, ὅτι καὶ ἄρτος στηρίζει καρδίαν ἀνθρώπου. δουλείας δὲ ἀπαλλάττει καὶ παθῶν καὶ τοῖς εἰς ἐλευθερίαν αὐχήμασιν εὖ μάλα καταχρυσοῖ. συνεσταλκότος δὲ ὥσπερ τὴν χεῖρα τοῦ θεοῦ καὶ τὴν ἐν τούτοις ἡμῖν χορηγίαν οὐ διανέμοντος πᾶσα πως ἀνάγκη καὶ ἀνεθελήτοις ἡμᾶς περιπίπτειν κακοῖς καὶ ἀρετῆς μὲν ἁπάσης ἀπωλισθεῖν, ὑπελθεῖν δὲ ὥσπερ
 
 τὸν ἑτέρου ζυγὸν ἥκειν τε εἰς τοῦτο κακῶν καὶ πλεονεξίας, ὡς ἀγχοῦ γενέσθαι λοιπὸν τοῦ καὶ αὐτὴν ἀπολέσαι τὴν εἰς πᾶν ὁτιοῦν τῶν ἀγαθῶν ὑπηρετοῦσαν τε ἡμῖν καὶ συνῳκισμένην σύνεσιν καὶ σοφίας ἐρήμην τῆς κατὰ θεὸν ἀποφανθῆναι παντελῶς τὴν τοῦ παθόντος καρδίαν ἐκπεπορνευμένην ὥσπερ τῷ Σατανᾷ καὶ ὑπενεχθεῖσαν εὐκόλως ὕβρεσί τε καὶ ἀσελγείαις ταῖς ὑπ’ αὐτῷ.

Β. Ἐκδείξειας ἂν ὅπως, ἢ ψιλοῖς ἐάσεις ἐπινήχεσθαι λογισμοῖς;
 
 
 Α. Ἥκιστά γε. παραδείξαιμι γὰρ ἂν ὡς ἔνι καλῶς τὰ τοῖς ἀρχαίοις συμβεβηκότα διαμορφῶν εὐτέχνως εἰς τύπον τῶν νοητῶν. εἰκόνες γὰρ ἐναργεῖς καὶ ἀριδηλότατοι γένοιντ’ ἂν ἡμῖν τῶν ἐν θεωρίᾳ λεπτῇ τὰ ὡς ἐν αἰσθήσει τε καὶ ὡς ἐν ὄψει
 
 σωματικῇ. γέγραπται γὰρ τοίνυν περὶ τοῦ προπάτορος Ἀβραάμ· καὶ ἐγένετο λιμὸς ἐπὶ τῆς γῆς καὶ κατέβη Ἀβραὰμ εἰς Αἴγυπτον παροικῆσαι ἐκεῖ, ὅτι ἐνίσχυσεν ὁ λιμὸς ἐπὶ τῆς γῆς. τὴν γάρ τοι φίλην τε αὑτῷ καὶ ἐνεγκοῦσαν ἀφεὶς μεθωρμίζετο πρὸς ἑτέραν, ἣν ὑπέδειξε θεός. ἔξελθε γάρ, φησίν, ἐκ τῆς γῆς σου καὶ ἐκ τῆς συγγενείας σου καὶ δεῦρο εἰς γῆν, ἣν ἄν σοι δείξω. καταβρίθοντος δὲ τοῦ λιμοῦ καὶ δυσδιάφυκτον κομιδῇ τὴν ζημίαν ἐπάγοντος τὴν Αἴγυπτίων ἰδεῖν, καὶ οὐχ ἑκών, ἐβιάζετο καὶ κατοικῆσαι μὲν οὐχί, παροικῆσαι δὲ μᾶλλον ἐν αὐτῇ.
 
 
 Β. Τί οὖν τοῦτό γε;
 
 
 
 Α. Ἀρίστην ἡμῖν τῶν ἀφανεστέρων τὴν θεωρίαν διαμορφοῖ.
 
 
 Β. Τίνα τρόπον;
 
 
 Α. Ταῖς τῶν Ἰουδαίων ἀπειθείαις ἐπιτιμῶν ἔφη που ὁ θεός· ἰδοὺ ἐπάγω λιμὸν ἐπὶ τὴν γῆν, οὐ λιμὸν ἄρτου οὐδὲ δίψαν ὕδατος, ἀλλὰ λιμὸν τοῦ ἀκοῦσαι λόγον κυρίου. καὶ ἀπὸ ἀνατολῶν ἕως δυσμῶν περιδραμοῦνται ζητοῦντες λόγον κυρίου, καὶ οὐ μὴ εὕρωσιν. ἆρ’ οὖν, ὦ ἑταῖρε, τοὺς τῷ τοιῷδε τυχὸν καταπιεσθέντας λιμῷ καὶ χορηγίας ἐκπεπτωκότας τῆς διακρατούσης εἰς ἀρετὴν καὶ τροφὰς οὐκ ἔχοντας τὰς ἐξ οὐρανοῦ καὶ ἄνωθεν, οὐχὶ πᾶσά πως ἀνάγκη μετανάστην ὥσπερ τινὰ καὶ φυγάδα ποιεῖσθαι τὸν νοῦν μεταθέοντα λοιπὸν ἐπὶ τὰ αἰσχίω καὶ ὥσπερ τινὸς γῆς ἰδίας τῆς εἰς ἀρετὴν εὐσθενείας
 
 ἐξωθούμενον καταβαίνειν εἰς ἑτέραν ἕξιν τε καὶ θέλησιν, οὐκ ἔτι μὲν τὴν ὑπὸ θεῷ, σκήπτροις δὲ μᾶλλον ὑποκειμένην διαβολικοῖς; πατὴρ γάρ, οἶμαι, καὶ βασιλεὺς ἁμαρτίας ὁ πρῶτος αὐτὴν εἰς κόσμον ἐνεγκών, οὗ καὶ εἰς εἰκόνα καὶ τύπον παραδέξαιτ’ ἂν οἶμαί τις, καὶ σφόδρα εἰκότως, τὸν Φαραὼ τῆς Αἰγυπτίων ἐξάρχοντα. παρ’ οἷς βαθὺς μὲν ἦν λίαν ὁ τοῦ πεπλανῆσθαι σκότος, κακίας δὲ τρόπος ἀνεπιτήδευτος παντελῶς οὐδείς.
 
 
 Β. Καὶ τί τὸ λυπῆσαν τὸν μακάριον Ἀβραὰμ ἐκ τοῦ καθικέσθαι τυχὸν εἰς τὴν Αἰγυπτίων;
 
 
 Α. Πλεῖστον μὲν οὖν ὅσον. μικροῦ γὰρ ἐπέκεινα παντὸς ἠνέχθη κακοῦ. ἀναμάθοις δ’ ἂν καὶ τοῦτο εὐκόλως ἱεροῦ φωνοῦντος γράμματος· ἐγένετο δὲ ἡνίκα εἰσῆλθεν Ἀβραὰμ εἰς Αἴγυπτον, ἰδόντες οἱ
 
 Αἰγύπτιοι τὴν γυναῖκα, ὅτι καλὴ εἴη σφόδρα, καὶ εἶδον αὐτὴν οἱ ἄρχοντες Φαραὼ καὶ ἐπῄνεσαν αὐτὴν πρὸς Φαραὼ καὶ εἰσήγαγον αὐτὴν εἰς τὸν οἶκον Φαραώ. ἄθρει δὴ οὖν ὅτι μικροῦ διόλωλεν αὐτῷ τὸ γύναιον, ὦ τᾶν.
 
 
 Β. Ὡς δριμὺ τὸ χρῆμα καὶ καταλυπεῖν ἱκανόν.
 
 
 Α. Καὶ μὴν τοῦτό τοι περὶ ἡμᾶς αὐτοὺς νοητῶς συμβήσεται. οἷς γὰρ ἂν γένοιτο πατρίδος μὲν ὥσπερ τῆς ἰδίας ἀπολισθεῖν τῆς συνήθους τε καὶ φιλαιτάτης εὐκοσμίας καὶ ἀρετῆς, καθικέσθαι δὲ πρὸς τὰ χείρω καὶ ὑπὸ σκῆπτρα γενέσθαι διαβολικá, πάντῃ τε καὶ πάντως ἐπιφύονταί τε καὶ ἐπιβουλεύουσι δεινῶς αἱ πονηραὶ καὶ ἐναντίαι δυνάμεις· κἂν εἰ θεάσαιντό τινα
 
 τῶν ὑπ’ αὐταῖς γεγονότων οὐκ ἀκαλλῆ τὴν σύνεσιν ἔχειν δυνάμενον, περιποιεῖν σπουδάζουσι τῷ ἰδίῳ καθηγητῇ καὶ τοῖς ἐκείνου σπερματισμοῖς ὑποφέρουσιν, ἵνα θεῷ μὲν οὐκέτι, καρποφορῇ δὲ μᾶλλον τῷ Σατανᾷ. τὰ γὰρ βρώματα αὐτοῦ, κατὰ τὸ γεγραμμένον, ἐκλεκτά· κατακηλοῦσαι δὲ ὥσπερ τὸν ἁλόντα τε καὶ ὑπολισθήσαντα νοῦν, ὡς ἂν μὴ πολὺ βλέπων εἰς τὸ ἐλεύθερον τῆς ὑπ’ αὐταῖς θητείας ἀποφοιτήσειεν, περιποιοῦσιν ἐσθ’ ὅτε τὰς ἐπὶ τοῖς γηΐνοις ἡδονὰς καὶ οἱονείπως καταπλουτίζουσι ταῖς εἰς τὸ μηδὲν θυμηδίαις, καθάπερ ἀμέλει καὶ οἱ τῶν Αἰγυπτίων ἄρχοντες τὴν σύνοικον ἀπολλύντα τὸν μακάριον Ἀβραάμ, οἱονεὶ περισαίνοντες ταῖς τιμαῖς
 
 καὶ δώρων προσαγωγαῖς τοῦ λυπεῖσθαι λίαν ἀποκομίζειν ἤθελον. γέγραπται γάρ, ὅτι καὶ τῷ Ἀβραὰμ εὖ ἐχρήσαντο δι’ αὐτήν, δῆλον δέ, ὅτι τὴν Σάρραν, καὶ ἐγένοντο αὐτῷ πρόβατά τε καὶ μόσχοι καὶ ὄνοι καὶ παῖδες καὶ παιδίσκαι καὶ ἡμίονοι καὶ κάμηλοι.
 
 
 Πλεονεκτῶν γὰρ ἡμᾶς εἰς τὰ καιριώτατα καὶ οἱονεὶ γονῆς τε καὶ εὐκαρπίας ἀποστερῶν ἐλευθέρας ὁ Σατανᾶς καὶ ταῖς ἰδίαις ὕβρεσι τε καὶ ἀσελγείαις τὸν εὐγενῆ νοῦν ὑποφέρων ἐκ πλεονεξίας τῇ τῶν ἐπιγείων τέρψει καταδεσμεῖ. διελήλακε δὲ μανίας εἰς τοῦτό ποτε, ὡς καὶ αὐτῷ τὴν πεῖραν καθεῖναι Χριστῷ. ἀναγαγὼν γὰρ αὐτόν, φησίν, ἔδειξεν αὐτῷ πάσας τὰς βασιλείας τῆς οἰκουμένης ἐν στιγμῇ χρόνου καὶ εἶπεν αὐτῷ ὁ διάβολος· σοὶ δώσω τὴν ἐξουσίαν ταύτην ἅπασαν καὶ τὴν δόξαν αὐτῶν, ὅτι ἐμοὶ παραδέδοται
 
 καὶ ᾧ ἐὰν θέλω, δίδωμι αὐτήν. σὺ οὖν, ἐὰν προσκυνήσῃς ἐνώπιόν μου, ἔσται σοι πάντα.

Β. Ἔχει μὲν ὀρθῶς. πλὴν ἐρομένῳ φράσον. τίς ἂν γένοιτο τοῖς παθοῦσιν ἢ ὄνησις ἤγουν ἐπικούρησις;
 
 
 Α. Θεός, ὦ γενναῖε, καὶ ἡ παρ’ αὐτοῦ χάρις οὐ μέχρι παντὸς ἐφιεῖσα τὸν ἠσθενηκότα νοῦν ὑπὸ πόδας εἶναι διαβολικούς, ἀλλ’ ὑπερασπίζουσά τε καὶ ἐξαιρουμένη τὸν οὐδὲν ἐπαμύνειν ἑαυτῷ δυνάμενον. ἴδοις δ’ ἄν, εἰ βούλοιο, τουτὶ γεγονὸς καὶ ἐπὶ τοῦ προπάτορος Ἀβραάμ. ἀπειρηκότος γὰρ τοῦ δικαίου καὶ δρᾶν οἵου τε παντελῶς οὐδὲν μέσος ἐχώρει θεὸς καὶ τῆς Αἰγυπτίων ἀσελγείας τὸ γύναιον ἠλευθέρου. ἤτασε γὰρ κύριος τὸν Φαραὼ ἐτασμοῖς μεγάλοις καὶ φοβε ροῖς καὶ τὸν οἶκον αὐτοῦ περὶ Σάρρας τῆς
 
 γυναικὸς Ἀβραάμ, ἠφίει τε οὕτω μόλις ὕβρεως ἐλευθέραν τὴν τῷ δικαίῳ συνῳκισμένην. θεὸς οὖν ἄρα καὶ μόνος ἐξέλοιτο ἂν εὐκόλως ἐκ τῆς τοῦ διαβόλου χειρὸς τὸν ἐναλόντα νοῦν καὶ εἰς εὐκοσμίαν αὐτὸν ἀναπέμψαι τὴν ἐν ἀρχαῖς.
 
 
 Β. Ἐνδείᾳ δὴ οὖν τῇ τῶν ἄνωθεν ἀγαθῶν κατωθούμενοι κάτιμεν ἐσθ’ ὅτε πρὸς τὰ αἰσχίω καὶ βδελυρά.
 
 
 Α. Οὕτω φημί.
 
 
 Β. Ἀλλ’ ἔστι που πάντως τῷ φιλαγάθῳ πρέπον θεῷ τὸ μηδενὶ τῶν τοιούτων ἐᾶν περιπίπτειν ἡμᾶς.
 
 
 Α. Πρέπον μὲν ὅτι μάλιστα τουτὶ τῷ θεῷ καὶ
 
 θελητόν γε, ὦ τᾶν· εἴη γὰρ ἂν ἥκιστα μὲν ἀγαθός, φιλάρετος δὲ οὐ λίαν, εἰ μὴ τοῦτον ἔχοι περὶ ἡμᾶς τὸν σκοπόν. παραίτιοι δὲ τοῦ παθεῖν ἑαυτοῖς ἡμεῖς παραθήγοντες εἰς ὀργὰς τὸν τῶν ὅλων δεσπότην· ἐνίησι γὰρ οὕτω πρὸς ἀσθενῆ τε καὶ ἄνανδρον νοῦν. ἢ οὐχὶ βοῶντος ἀκούεις δι’ ἑνὸς τῶν ἁγίων προφητῶν· ἰδού, ἐγὼ δίδωμι ἐπὶ τὸν λαὸν τοῦτον ἀσθένειαν καὶ ἀσθενήσουσιν ἐν αὐτῇ πατέρες καὶ υἱοί· ἅμα γείτων καὶ ὁ πλησίον αὐτοῦ ἀπολοῦνται; γράφει δὲ περί τινων καὶ ὁ σοφώτατος Παῦλος· καὶ καθὼς οὐκ ἐδοκίμασαν τὸν θεὸν ἔχειν ἐν ἐπιγνώσει, παρέδωκεν αὐτοῦς ὁ θεὸς εἰς ἀδόκιμον νοῦν ποιεῖν τὰ μὴ καθήκοντα. τρανώτερον δὲ τουτὶ καὶ ὁ
 
 θεσπέσιος Ἡσαΐας καθίστησι λέγων ὡς ἐκ προσώπου τῶν υἱῶν Ἰσραὴλ ἤγουν τῶν ὠλισθηκότων εἰς ἁμαρτίας· ἰδοὺ σὺ ὠργίσθης, καὶ ἡμεῖς ἡμάρτομεν.
 
 
 Β. Ἆρ’ οὖν, εἰπέ μοι, καταρραθυμοῦντες ἡμεῖς τοῦ πρέποντος καὶ ταῖς ἁμαρτίαις ἐναλισκόμενοι προσρίψομεν τὴν αἰτίαν τῷ θεῷ καὶ ἐγκαλέσομεν αὐτῷ τὴν ὀργὴν ὡς διὰ τοῦτο ἡμαρτηκότες;
 
 
 Α. Ἐπαιτιασόμεθα μὲν οὐχί, μανία γὰρ τοῦτό γε· φάσκοντες δέ, ὅτι σὺ ὠργίσθης καὶ ἡμεῖς ἡμάρτομεν, τοιοῦτόν τι νοοῦμεν ὡς εἰ μὴ τὸ σὸν ἔχοιμεν εὐμενές, ὦ δέσποτα, τὸ ἀπεῖργον οὐδὲν τυραννεῖσθαι μὲν ὑπὸ ἁμαρτίας διὰ τὸ τῆς ἡμετέρας φύσεως ἀσθενές, παντὶ δὲ λοιπὸν ἐνέχεσθαι κακῷ.
 
 
 Β. Συνίημι, ὃ φής.
 
 
 Α. Φροντίδος οὖν ἅμα καὶ μὴν καὶ φειδοῦς τῆς ἄνωθεν ἀπαμφιεννύμενοι καὶ τῆς εἰς ἄγαν ἐξιτηλίας καὶ τῶν εἰς τὸ φαῦλον ἀσχέτων ἀπονευμάτων πραττόμενοι δίκας, ἀσθενεῖς καὶ εὐάλωτοι καὶ τί γὰρ οὐχὶ τῶν τοιούτων ἠρρωστηκότες ἀποδεικνύμεθα; πάρα δὲ δή σοι ταυτὶ καταθεάσασθαι λαμπρῶς τοῖς Ἱερεμίου περιτυχόντι λόγοις. Ἰουδαίων μὲν γὰρ ἡ ἀγρία πληθὺς καί τοι σφόδρα πλουσίως ἐνσπαταλῶσά τε καὶ ἐνευρυνομένη ταῖς παρὰ θεοῦ φιλοτιμίαις καὶ ἁπάντων κρατήσασά τε λοιπὸν τῶν ἐχθρῶν διελάσασά τε λοιπὸν εἰς αὐτό που τάχα τῆς ἐν ἀνθρώποις εὐκλείας τὸ ἀνωτάτω σκληράν τε καὶ
 
 ἄθραυστον ἐμελέτα τὴν ἀπείθειαν. μόνον δὲ οὐχὶ καὶ ἐρρῶσθαι φράσαντες ταῖς διὰ Μωσέως ἐντολαῖς καὶ μικροῦ παντελῶς ἀξιοῦντες λόγου τὰ τεθεσπισμένα ἀπαραποδίστοις ἐφέροντο ῥοπαῖς εἰς ὄλεθρον καὶ ἀπώλειαν. ὑποκάτω γὰρ δρυὸς καὶ λεύκης καὶ δένδρου συσκιάζοντος κατὰ τὴν τοῦ προφήτου φωνὴν βωμοὺς ἀνεδείμαντο καὶ ἐν τοῖς εὐδενδροτάτοις τῶν ἀλσῶν τεμένη τοῖς δαίμοσι διαπήξαντες βουθυσίαις καὶ λιβανωτοῖς καὶ τοῖς ἄλλοις ἅπασι καταγεραίρειν ἠξίουν θεοὺς καὶ σωτῆρας, καὶ τί γὰρ οὐχὶ τῶν τοιούτων οὐκ ἐρυθριῶντες λέγειν τὰ διὰ σφῶν τεχνουργούμενα; καθίκοντο δὲ μωρίας εἰς τοῦτό ποτε ὡς ἐν καυχημάτων τάξει ποιεῖσθαι λοιπὸν τὰς ἀνοσίους τεκνοσφαγίας, οἴεσθαι δὲ ὡδὶ λιπαρωτάτην ἀνάπτειν τὴν θυσίαν αὐτοῖς.
 
 
 καὶ οὐ μέχρι τούτων
 
 τὰ τῆς δυσσεβείας ἐπράττετο τοῖς ἐξ Ἰσραήλ· προσθήκην δὲ ὥσπερ τινὰ τοῖς τολμήμασιν ἀεὶ προσεπάγοντες τὴν εἰς πᾶν ὁτιοῦν τῶν ἐκτόπων ἀχάλινον ἀποφοίτησιν οὐ μετρίως ἐφ’ ἑαυτοῖς κατηρέθιζον εἰς ὀργὰς καίτοι χρηστὸν ὄντα τὸν νομοθέτην. ἐπειδὴ δὲ τὴν ἐπ’ αὐτῷ δουλείαν ἀπεσείοντο νεανικῶς, μεθίει λοιπὸν καὶ πλεονεκτεῖσθαι καὶ παρ’ ἐχθρῶν καὶ πρὸς ἀναγκαίαν ἤδη πως ἀποφέρεσθαι θητείαν, τὴν ὑπὸ Χαλδαίοις φημὶ καὶ Βαβυλωνίοις. οἱ μὲν γὰρ ἧκον τὰ οἴκοι μεθέντες ἐξανδραποδισόμενοί τε αὐτοὺς καὶ τὴν ἁγίαν καὶ διαβόητον ἐμπρήσοντες πόλιν, ἔρεσθαι δὲ μόλις τοῖς
 
 πολεμουμένοις ἐδόκει τὸν προφήτην Ἱερεμίαν τὸ ὅποιπερ ἂν αὐτοῖς ἐκτελευτήσειε τὸ κακόν. καὶ εἶπε, φησίν, Ἱερε μίας· οὕτως ἐρεῖτε πρὸς Σεδεκίαν· τάδε λέγει κύριος· ἰδού, ἐγὼ μεταστρέφω τὰ ὅπλα τὰ πολεμικὰ, ἐν οἷς ὑμεῖς πολεμεῖτε ἐν αὐτοῖς πρὸς τοὺς Χαλδαίους τοὺς συγκεκλεικότας ὑμᾶς ἔξωθεν τοῦ τείχους εἰς τὸ μέσον τῆς πόλεως ταύτης. καὶ πολεμήσω ὑμᾶς ἐγὼ ἐν χειρὶ ἐκτεταμένῃ καὶ ἐν βραχίονι κραταιῷ μετὰ θυμοῦ καὶ ὀργῆς μεγάλης. καὶ πατάξω πάντας τοὺς κατοικοῦντας ἐν τῇ πόλει ταύτῃ τοὺς ἀνθρώπους καὶ τὰ κτήνη ἐν θανάτῳ μεγάλῳ, καὶ ἀποθανοῦνται. εἶτα μεθ’ ἕτερα· καὶ πρὸς τὸν λαόν, φησίν, τοῦτον ἐρεῖς· τάδε λέγει κύριος· ἰδού, ἐγὼ δέδωκα πρὸ προσώπου ὑμῶν τὴν ὁδὸν τῆς ζωῆς καὶ τὴν ὁδὸν τοῦ θανάτου. ὁ καθήμενος ἐν τῇ πόλει ταύτῃ
 
 ἀποθανεῖται μαχαίρᾳ καὶ ἐν λιμῷ καὶ ὁ ἐκπορευόμενος προσχωρῆσαι πρὸς τοὺς Χαλδαίους τοὺς συγκεκλεικότας ὑμᾶς ζήσεται. καὶ ἔσται ἡ ψυχὴ αὐτοῦ εἰς σκύλα καὶ ζήσεται. διότι ἐστήρισα τὸ πρόσωπόν μου ἐπὶ τὴν πόλιν ταύτην εἰς κακὰ καὶ οὐκ εἰς ἀγαθὰ εἰς χεῖρας βασιλέως Βαβυλῶνος παραδοθήσεται καὶ κατακαύσει αὐτὴν ἐν πυρί.
 
 
 Συνίης οὖν, ὅτι ταῖς εἰς ἄγαν ἀτοπίαις καταλυποῦντες θεόν, ἐσόμεθα μὲν οὐχ οἷοί τε ταῖς τῶν ἐχθρῶν εὐσθενείαις ἀντιπράττειν οἱ δείλαιοι, ἐγκειμένης δὲ ὥσπερ καὶ καταθρωσκούσης ἡμῶν τῆς θείας ὀργῆς, δοῦλοι μὲν ἀντ’ ἐλευθέρων ἐσόμεθα, ἀκλεᾶ δὲ καὶ ἐλεεινὸν διαζήσομεν βίον.
 
 
 Β. Εὖ λέγεις.
 
 
 Α. Ἀποφέρει μὲν γὰρ ὁ τοῦ θεοῦ νόμος πρὸς ἀμώμητον πολιτείαν τὸν τρυφερὸν καὶ εὐήνιον, λύχνος δὲ ὥσπερ τις ἑκάστῳ γίνεται πρὸς τὴν τοῦ χρησίμου τε καὶ ἀναγκαίου παράδειξιν· καὶ αἰδοῖ μὲν τῇ
 
 πρὸς αὐτὸν ἡττώμενος διαβιῴη τις ἂν οὐκ ἀθαυμάστως, οἶμαί που, καὶ καθάπερ ἁγίαν κατοικήσει πόλιν τὸ ἐρηρεισμένον εἰς ἀρετὴν καὶ βεβηκὸς εἰς εὐλάβειαν. εἰ δὲ δή τις ἕλοιτο καθάπερ τινὰ δρυμόν τε καὶ ὕλην εὐανθῆ τε καὶ εὔξυλον εἰσβάλλειν ἑτοίμως εἰς τὰς κοσμικὰς ἡδονὰς καὶ τέρψεσι ταῖς κατὰ τὸν βίον ἐμφιλοχωρεῖν καὶ οἱονεί πως εἰδώλων ἐσμὸν εἰς νοῦν καὶ καρδίαν εἰσδέχεσθαι τὴν πολύμορφον ἡδονὴν καὶ θυμιᾶν τοῖς δαίμοσι τοὺς τῆς ἑαυτοῦ προθυμίας καρπούς, τότε δή, τότε καὶ σφόδρα εἰκότως, ἀπολισθήσειεν ἂν φειδοῦς τῆς ἄνωθεν καὶ ἑτοιμοτάτη λίαν προκείσεται θήρα τοῖς ἐθέλουσιν ἑλεῖν. πόλεως δὲ ὥσπερ ἁγίας ἐξωθούμενος τῆς ἐν ἀρχαῖς εὐκοσμίας κατοιχήσεται λοιπὸν καθάπερ ἐξ ἀναγκαίου ζυγοῦ πρὸς τὸ τοῖς κρατοῦσι δοκοῦν καὶ μακρὰν
 
 ἔσται θεοῦ, κατά γε τὸν τῆς διαθέσεως τρόπον, μετοικισμὸν ὑπομένων τὸν εἰς Βαβυλῶνα, τοῦτ’ ἔστι τὸν ἐπέκεινα τερμάτων γῆς ἁγίας, ἐν ᾗ γνωστὸς ὁ θεὸς καὶ μέγα τὸ ὄνομα αὐτοῦ. τοιγάρτοι διακεκράγασιν οἱ τὸν οὕτω σκληρὸν ὑπομένοντες πόνον καὶ εἰς χεῖρας πεσόντες ἐχθρῶν καὶ τὴν παρ’ ἐκείνοις δίαιταν ὡς ἀνδραποδώδη καὶ οἰκετικὴν οὐ φέροντες· ἐπὶ τῶν ποταμῶν Βαβυλῶνος, ἐκεῖ ἐκαθίσαμεν καὶ ἐκλαύσαμεν ἐν τῷ μνησθῆναι ἡμᾶς τὴν Σιών. νοσεῖ γὰρ οἶμαί τι τοιοῦτον ὁ ἀνθρώπινος νοῦς.
 
 
 Β. Τὸ τί δὴ φής;
 
 
 
 Α. Ῥάθυμος μὲν γὰρ καὶ ἀναπεπτωκὼς ἀεί πως ἐστὶν εἰς ἐπιθυμίαν τῶν ἐν χερσὶν ἀγαθῶν, ἐφίεται δὲ οὐ λίαν ὧνπερ ἂν ἔχοι τὴν ἐξουσίαν. εἰ δὲ δή τις γένοιτο μετάκλισις ἐπὶ θάτερα, καὶ ὧν ἂν ἔχοι λαμπρῶν τητᾶσθαι παρῇ, τότε δὴ μόλις αἰσθάνεται παθών, ὃ παντὶ δὴ σθένει διακρούεσθαι ἐχρῆν καὶ οὐ διὰ πείρας ἥκειν ἐᾶν προαναιροῦντα τὴν ἔφοδον.
 
 
 Β. Ἀληθές.
 
 
 Α. Ἀναγκαῖον οὖν ἄρα καὶ σοφὸν καὶ τῶν ὅ τι μάλιστα λυσιτελεστάτων τὸ προαναιρεῖν εὖ μάλα τὰ μοχθηρὰ καὶ τῆς ἀβουλήτου θητείας τὴν ἔφοδον καὶ προαπονεύειν πειρᾶσθαι γοργῶς τά, ὧν εἰ γένοιτο πρὸς πεῖραν ἐλθεῖν, ἐν παντὶ κεισόμεθα κακῷ.
 
 
 
 Β. Ὧδε ἔχει.

Α. Καὶ εἰ μὲν ἐκ θείας ὀργῆς ὁ τῆς ἀναγκαίου δουλείας ἡμῖν ἐπιφέροιτο ζυγὸς καὶ μὴν καὶ τὸ δεῖν εἰς ἀδόκιμον καθικέσθαι νοῦν, ἀντιφέρεσθαι μὲν οὖν οὐ ῥᾷον. φαίην δ’ ἂν εἶναι χρήσιμον κἂν γοῦν τὸ διαμεμνῆσθαι μόνον, ἐξ οἵων εἰς οἷα μετακεκλίμεθα, καὶ κατολοφύρεσθαι πικρῶς τὴν παράβλεψιν καὶ τῆς ἄνωθεν ἐπικουρίας τὴν σπάνιν· ἡ γὰρ κατὰ θεὸν λύπη μετάνοιαν εἰς σωτηρίαν ἀμεταμέλητον κατεργάζεται.
 
 
 Θείας δὲ ἡμῖν οὐκ ἐπηρτημένης ὀργῆς, ἀλλ’ ἐνὸν ἐπ’ ἐξουσίας ἑλέσθαι τε καὶ δρᾶν τὸ δοκοῦν καὶ τὴν ἐπ’ ἄμφω ῥοπήν - τήν τε εἰς τὸ φαῦλον, φημί, καὶ τὴν εἰς τὸ ἀγαθόν - ἀνειμένην πως ἔτι καὶ ἀκαταβίαστον παντελῶς διακεκτῆσθαι παρόν, παραιτητέον γεννικῶς τὸν ὡς ἐν φαυλότητι μαλακισμόν·
 
 οἶμαι δὲ δεῖν ἀποσείεσθαι φιλεῖν τὰς ἐπ’ ἐχθροῖς ἡδονὰς καὶ τὸ ὑπὸ χεῖρα πράττειν ἐχθρῶν, οἳ κατάρχειν λέγονται τοῦ αἰῶνος τούτου, κἂν εἰ προσίοι τὸ χρῆμα τυχὸν εὐημερίας οὐκ ἀμοιροῦν - εὐημερίας δέ φημι τῆς ἐν κόσμῳ τετιμημένης· εἰς αἰσχρὸν γὰρ πάντως καὶ ἀκαλλὲς καταστρέφει τέλος.
 
 
 Β. Πῶς ἔφης;
 
 
 Α. Βούλει λέγωμεν ἐξ ἀρχαίων ἑλόντες παραδειγμάτων;
 
 
 Β. Καὶ μάλα.
 
 
 Α. Λιμοῦ κατατήκοντος τοὺς ἀνὰ πᾶσαν, ὡς
 
 ἔπος εἰπεῖν, τὴν γῆν καθικέσθαι πρὸς Αἰγυπτίους τοῖς ἐξ Ἰακὼβ ἐδόκει, νεανίαι δὲ ἦσαν τὸν ἀριθμόν που δέκα, καὶ ὁ τῆς ἀποδημίας σκοπὸς τὸ ἐκπρίασθαι τροφάς, καὶ ἕτερον ἦν οὐδέν. ἐπειδὴ δὲ ἧκον εἰς τοῦτο καὶ κατεγνωρίζοντο λοιπὸν ὡς ἀδελφοὶ σιτοδοτοῦντι τότε καὶ ἐξάρχοντι τῆς Αἰγυπτίων τῷ Ἰωσήφ, εἰς οὖς τὸ πραχθὲν ἐδέχετο Φαραώ· καὶ εἶπε, φησί, Φαραὼ πρὸς Ἰωσήφ· εἶπον τοῖς ἀδελφοῖς σου· τοῦτο ποιήσατε· γεμίσατε τὰ πορεῖα ὑμῶν καὶ ἀπέλθετε εἰς γῆν Χαναάν, καὶ παραλαβόντες τὸν πατέρα ὑμῶν καὶ τὰ ὑπάρχοντα ὑμῶν ἥκετε πρός με, καὶ δώσω ὑμῖν πάντων τῶν ἀγαθῶν Αἰγύπτου, καὶ φάγεσθε τὸν μυελὸν τῆς γῆς. σὺ δὲ ἔντειλαι ταῦτα λαβεῖν αὐτοῖς ἁμάξας ἐκ γῆς Αἰγύπτου τοῖς παιδίοις ὑμῶν καὶ ταῖς γυναιξὶ καὶ
 
 ἀναλαβόντες τὸν πατέρα ὑμῶν παραγίνεσθε καὶ μὴ φείσησθε τοῖς ὀφθαλμοῖς τῶν σκευῶν ὑμῶν· τὰ γὰρ πάντα ἀγαθὰ Αἰγύπτου ὑμῖν ἔσται. ὁ μὲν οὖν τῆς Αἰγυπτίων ἡγούμενος τούτοις ἀνάπαυλαν καὶ τρυφὴν καταπιαίνειν εὖ μάλα κατεπήγγελτο καὶ μὴν καὶ ἁμάξας ἐχαρίζετο, καταλεαίνων οἶμαί που τοῖς ὀκνοῦσι τὴν κάθοδον. οἱ δὲ πανοικὶ κατέβαινον εὐθὺς τὴν πρόσκαιρον τῶν ἐδωδίμων ἀπόλαυσιν, οὐκ οἶδ’ ὅπως προτετιμηκότες γῆς τε καὶ χώρας δοθείσης παρὰ θεοῦ· ἦν γὰρ δή που παρὰ πολὺ κρεῖττόν τε καὶ ἄμεινον τὸ ἐκείνην νέμεσθαι, καὶ εἰ <οὐ> βραχεῖ τὸ χρῆμα κατωρθοῦτο πόνῳ. ἐπειδὴ δὲ ἧκον εἰς Αἴγυπτον, ᾤοντο μὲν ἴσως καὶ διαδράναι λοιπὸν τοὺς οἴκοι πόνους, οἷς καὶ τῶν παραυτίκα τερπνῶν ἡ αἴσθησις ἡδεῖά πως ἦν αὐτοῖς.
 
 
 Διέρποντος δὲ τοῦ
 
 χρόνου τὸν ἀκλεᾶ τῆς δουλείας ὑποτρέχει ζυγὸν ἡ ἄνωθέν τε καὶ ἐκ πατέρων εὐγενὴς καὶ ἐλευθέρα πληθύς. οὐκοῦν εἰ προσίοι μετ’ εὐημερίας κοσμικῆς τὸ προσπίπτειν εἰς τὰ αἰσχίω, παραιτητέον, ὦ τᾶν, εἴπερ ἐστὶ παρ’ ἡμῖν ἐν λόγῳ τὸ ἐλεύθερον, βδελυρὸν δὲ καὶ ἀπηχθισμένον τὸ δουλοπρεπὲς χρῆμά τε καὶ φρόνημα.
 
 
 Β. Ἄριστα ἔφης.

Α. Τί δέ, οὐχὶ κἀκεῖνό φαμεν, οὐ μετρίαν ὥς γέ μοι δοκεῖ τοῖς ἀρτίως ἡμῖν εἰρημένοις συνωδῖνον τὴν ὄνησιν;
 
 
 Β. Τὸ ποῖόν τι φής.
 
 
 Α. Ῥαψάκης ὁ Βαβυλώνιος τῶν Ἀσσυρίων ὁ στρατηγὸς ἀριθμοῦ κρείττονα δορυφόρων ποτὲ
 
 πληθὺν ἐπεσύρετο ἧκέ τε πολιορκήσων, μᾶλλον δὲ καὶ λίαν ἀμογητὶ πᾶσαν ἐκ βάθρων αἱρήσειν ὑπειληφὼς τὴν ἁγίαν πόλιν. εἶτα προεσάλευε τῶν ὅπλων τὴν οὐκ ἀμελέτητον αὐτῷ, κατειθισμένην δὲ σφόδρα κατὰ τοῦ θεοῦ γλωσσαλγίαν. μυρία δὲ ὅσα παλίμφημα λέγων προσεπεφώνει τὸ τελευταῖον τοῖς τὴν ἁγίαν οἰκοῦσι πόλιν· τάδε λέγει ὁ βασιλεὺς Ἀσσυρίων· εἰ βούλεσθε εὐλογηθῆναι, ἐκπορεύεσθε πρὸς μὲ καὶ φάγεσθε ἕκαστος τὴν ἄμπελον αὐτοῦ καὶ τὰς συκᾶς αὐτοῦ καὶ πίεσθε ὕδωρ τοῦ λάκκου ὑμῶν, ἕως ἂν ἔλθω καὶ λάβω ὑμᾶς εἰς γῆν, ὡς ἡ γῆ ὑμῶν, γῆ σίτου καὶ οἴνου καὶ ἄρτων καὶ ἀμπελώνων. ἄθρει δὴ οὖν, ὅτι καὶ αὐτὸς ἐπαγγέλλεται τὴν ὑπ’ ἀμπέλῳ τε καὶ συκῇ τρυφήν τε καὶ τέρψιν; προσετίθει δέ, ὅτι καὶ πίεσθε
 
 ὕδωρ τοῦ λάκκου ὑμῶν.
 
 
 Β. Ἀλλὰ τί ἂν βούλοιτο ταῦτα δηλοῦν, εἰ πρὸς θεωρίαν ἄγοιτο τὴν πνευματικήν;
 
 
 Α. Κατὰ διττὸν οἶμαι τρόπον ἡ τῆς φαυλότητος ἐν ἡμῖν ἀποπεραίνεται δύναμις. ἢ γὰρ ταῖς θύραθεν ἡδοναῖς ἢ ταῖς ἐμφύτοις καὶ ἐν ἡμῖν ὑπό τε σφῶν αὐτῶν καὶ μὴν καὶ ἑτέρων ἐντρυφᾶν ἀναπειθόμενοι πρὸς πᾶν ὁτιοῦν τῶν ἀπηχεστάτων διωλισθηκότες ἁλοῖεν ἂν οἱ πρὸς ἁμαρτίαν εὔκολοι. ἐκδείξειε δ’ ἂν καὶ τοῦτο ἡμῖν, ὡς ἔστιν ἀληθές, τοῦ σωτῆρος ὁ μαθητής ὡδί πη λέγων, ὅτι πᾶν τὸ ἐν τῷ κόσμῳ ἡ ἐπιθυμία τῆς σαρκὸς καὶ ἡ ἐπιθυμία
 
 τῶν ὀφθαλμῶν καὶ ἡ ἀλαζονεία τοῦ βίου. ἔμφυτος γὰρ καὶ ἐν ἡμῖν αὐτοῖς ἐρριζομένη καὶ μένουσα τῆς σαρκὸς ἡ ἐπιθυμία, νόμον δὲ αὐτὴν ἁμαρτίας καὶ ὁ θεῖος ἡμῖν ὠνόμαζε Παῦλος, ἐνοικοῦντα τοῖς μέλεσι τῆς σαρκός. τέρψεις δὲ καὶ ἡδοναὶ θύραθέν τε καὶ εἰσπεποιημέναι τὰ δι’ ὀμμάτων. θαυμάζεται γὰρ τὰ ἐκ πλούτου δι’ ὀφθαλμῶν καὶ μὴν καὶ εὐιματίαι καὶ τά, οἷς ἂν προσκέοιντό τινες, ὡς ἡδίστην ἔχοιεν τὴν ἀπόλαυσιν ψῆφον αὐτοῖς οὐκ ἀγεννῆ δωρούμενοι. οὐκοῦν ἄμπελος μὲν καὶ συκῆ τῆς ἔξωθέν τε καὶ εἰσπεποιημένης τέρψεώς τε καὶ τρυφῆς εἶεν ἂν εἰς τύπον ὁμοῦ τῶν ἐν κόσμῳ πραγμάτων τὸ πρόσκαιρόν καὶ εὐμάραντον ἀστείως καταδεικνύουσαι καὶ σὺν τῷδε τὸ γλυκὺ μετὰ τοῦ σκοτοῦν εἰωθότος. τρυφὴ μὲν γὰρ ἅπασα κοσμικὴ γλυκεῖαν
 
 μὲν ἔχει τὴν παραυτίκα μέθεξιν, σκοτοῖ δὲ δὴ λίαν καὶ ἐκμεθύσκει δεινῶς τὸν εἰσδεδεγμένον αὐτήν.
 
 
 Εἰκὼν δὲ ὁ λάκκος τῶν ἐμφύτων τε καὶ ἐν ἡμῖν κινημάτων. οὐ γὰρ εἰσποιητὰ ταυτὶ καθάπερ ἐκεῖνα, πηγάζει δὲ ὥσπερ ἐν ἡμῖν ἐξ αὐτῆς ἀναβρύοντα τῆς σαρκός. τούτων οὖν ἁπάντων φυσικῶν τε καὶ ἐπακτῶν ἐλευθέραν ἡμῖν τὴν μέθεξιν καὶ πλατεῖαν κομιδῇ τὴν ἀπόλαυσιν ἔσεσθαί φασιν αἱ πονηραὶ δυνάμεις, εἰ καθάπερ ἁγίαν καὶ ἀκατάσειστον καταλελοιπότες πόλιν τὴν ἐγκράτειαν προσχωρήσαιμεν τῷ βασιλεῖ Βαβυλῶνος, ὃς ἦν ἐν τύπῳ τοῦ Σατανᾶ.
 
 
 Ἀλλ’ ὁ μὲν Ῥαψάκης τὸ παραυτίκα τερπνὸν ἀνεῖναί τε αὐτοῖς καὶ ἐπιδώσειν ἐπηγγέλλετο προσκεχωρηκόσι τοῖς Βαβυλωνίοις, οἱ δὲ οὐκ ἐπείθοντο φρονοῦντες ὀρθῶς. ἕψεται γὰρ πάντως τῷ θέλειν
 
 ἑλέσθαι τὰ κοσμικὰ τὸ χρῆναι πεσεῖν εἰς ἀνεθέλητον δουλείαν καὶ ἐν δορυκτήτων γενέσθαι τάξει.

Β. Ἀτρεκὴς ὁ λόγος. τίς δ’ ἂν γένοιτο τούτων ἡ λύσις, ὡς ἥδιστα ἂν ἐρομένῳ φράσαις.
 
 
 Α. Τίς δ’ ἂν καὶ ἑτέρα παρὰ τὴν ἐναντίως ἔχουσαν τῇ πρώτῃ καὶ ἐν ἀρχαῖς; ῥοπαῖς γὰρ ἰδίων ἀπο νεύοντες θελημάτων ἐπὶ τὸ βιοῦν ἐθέλειν αἰσχρῶς καὶ τῆς ἀμωμήτου πολιτείας τὴν ἀστειότητα παρωθούμενοι πρὸς ἀγεννῆ καὶ ἀνδραποδώδη πεπτώκαμεν νοῦν μόνα φρονοῦντες τὰ ἐπὶ τῆς γῆς καὶ ταῖς τῆς σαρκὸς ἡδοναῖς ὁλοτρόπως ἐγκείμενοι. ταύτῃτοι τὸ λοιπὸν καὶ κατολισθεῖν ἡμᾶς ἠφίει θεὸς εἰς ἀδόκιμον νοῦν.
 
 
 
 Β. Παλινδρομεῖν οὖν ἄρα πρὸς ἀρετὴν ἀναγκαῖον;
 
 
 A. Ἀμελητί γε, ὦ τᾶν, οὐκ ἐφιεμένους ἔτι τῆς ἐν κόσμῳ ζωῆς κατ’ ἐκεῖνό που πάντως τὸ διὰ τῆς τοῦ Παύλου φωνῆς ὀρθῶς εἰρημένον· ἀπεθάνετε γὰρ καὶ ἡ ζωὴ ὑμῶν κέκρυπται σὺν τῷ Χριστῷ ἐν τῷ θεῷ, δεδιψηκότας δὲ μᾶλλον τὴν ἐν οὐρανοῖς ἀπογραφὴν καὶ οἱονεὶ πατρίδα καὶ πόλιν τὴν ἄνω πεποιημένους καὶ ἀνακεκραγότας εὖ μάλα πρὸς θεόν· ἄνες μοι, ὅτι πάροικος ἐγώ εἰμι ἐν τῇ γῇ καὶ παρεπίδημος καθὼς πάντες οἱ πατέρες μου. ὁ γάρ τοι περιπατῶν ἐπὶ γῆς καὶ λαμπρὸν ἐν
 
 οὐρανοῖς τὸ πολίτευμα ἔχων πάροικός τε καὶ παρεπίδημος ἀληθῶς ἐξ αὐτῶν ἂν εἰκότως φαίνοιτο τῶν πραγμάτων. καὶ γοῦν τοῦ σωτῆρος ὁ μαθητὴς τοῦτο ποιεῖσθαι κελεύει καὶ ἡμᾶς αὐτοὺς αὔχημα περιφανές τε καὶ ἐκπρεπὲς ὡδί πη λέγων· ἀδελφοί, παρακαλῶ ὡς παροίκους καὶ παρεπιδήμους ἀπέχεσθαι τῶν σαρκικῶν ἐπιθυμιῶν, αἵτινες στρατεύονται κατὰ τῆς ψυχῆς.
 
 
 Β. Ἆρ’ οὖν ἀρκέσει πρὸς κατόρθωσιν ἀρετῆς ἡ τοιάδε διάθεσις, τὸ καταλῆξαί φημι τῶν σαρκικῶν ἐπιθυμιῶν;
 
 
 Α. Εἰ προσγένοιτο σοφῶς καὶ ταῦτα ἐκ τῆς ἑτέρας ἐπιεικείας, δῆλον δὲ ὅτι τῆς πνευματικῆς. γέγραπται γάρ· πλατεῖα ἡ ἐντολή σου σφόδρα. ἢ οὐχὶ διττὸς ἐν ἡμῖν ὁ μολυσμóς, ψυχῆς τε καὶ σώματος; ἕπεσθαι δὲ
 
 δεῖν οἰηθείην ἂν καὶ λίαν εἰκότως τοῖς καταμιαίνειν εἰωθόσιν ἰσοπαλῆ τε καὶ ἰσουργὰ τὰ διασμήχειν εἰδότα.
 
 
 Β. Ὀρθῶς ἔφης.
 
 
 Α. Ὥσπερ οὖν ἀμέλει διττὸς ὁ ῥύπος ψυχικός τε καὶ σωματικός, οὕτω καὶ ἡ διακάθαρσις ψυχική τε καὶ σωματικὴ γένοιτ’ ἂν εἰκότως. πλὴν ὅτι τὸ παροικίαν ἡγεῖσθαι φιλεῖν τὴν ἐν κόσμῳ ζωήν τοῖς τῇδε διακειμένοις οὐκ ἀκερδὲς ἀταλαίπωρον ἰδεῖν, εἴπερ ἕλοιτό τις εἰκόνα τοῦ πράγματος ποιεῖσθαι τὸν Ἀβραάμ, πρὸς ὃν εἴρηται παρὰ θεοῦ· ἔξελθε ἐκ τῆς γῆς σου καὶ ἐκ τῆς συγγενείας σου καὶ ἐκ τοῦ οἴκου τοῦ πατρός σου καὶ δεῦρο εἰς τὴν γῆν, ἣν ἄν σοι δείξω καὶ ποιήσω σε εἰς ἔθνος μέγα, καὶ εὐλογήσω
 
 σε καὶ μεγαλυνῶ τὸ ὄνομά σου, καὶ ἔσῃ εὐλογητὸς καὶ εὐλογήσω τοὺς εὐλογοῦντάς σε καὶ τοὺς καταρωμένους σε καταράσομαι καὶ ἐνευλογηθήσονται ἐν σοὶ πᾶσαι αἱ φυλαὶ τῆς γῆς. συνίης ὅπως οὐκ ἐκ γῆς τε καὶ οἴκου μόνον, ἀλλὰ καὶ ἐκ τῆς συγγενείας καὶ μὴν καὶ ἐκ τοῦ οἴκου τοῦ πατρὸς ἀπαίρειν ἐκέλευσεν ἥκειν τε εἰς γῆν, ἥνπερ αὐτὸς ἐκδείξειεν ὁ καλῶν;
 
 
 Β. Ἀλλὰ τί δὴ τοῦτό ἐστιν;
 
 
 Α. Εἶτά πως οὐκ ἐναργές, ὅτι θεοῦ καλοῦντος εἰς ἀκολούθησιν – δῆλον δὲ ὅτι τὴν πνευματικήν – καὶ τῆς ἐν κόσμῳ ζωῆς - φημὶ δὲ δὴ πάλιν τῆς ἐν ἡδοναῖς καὶ φιλοσαρκίαις - οὓς ἂν ἕλοιτο τιμᾶν ἐξέρπειν ἐθέλοντος, ἀπόπληκτον κομιδῇ τὸ ἡγεῖσθαί τι τοῦ τοιοῦδε ἄμεινον; καταλογιζέσθω γὰρ εἰς οὐδὲν πατρίς τε καὶ γένος καὶ οἶκος πατρὸς καὶ τῶν
 
 ἐπιγείων ἡ κτῆσις. τοιγάρτοι καὶ αὐτὸς ὁ σωτὴρ πρὸς τὴν ἴσην ἡμᾶς ἀνδρείαν ἐκάλει λέγων· ὁ φιλῶν πατέρα ἢ μητέρα ὑπὲρ ἐμὲ οὐκ ἔστι μου ἄξιος καὶ ὁ φιλῶν υἱὸν ἢ θυγατέρα ὑπὲρ ἐμὲ οὐκ ἔστι μου ἄξιος· καὶ ὃς οὐ λαμβάνει τὸν σταυρὸν αὐτοῦ καὶ ἀκολουθεῖ ὀπίσω μου, οὐκ ἔστι μου ἄξιος. προσετίθει δέ· καὶ πᾶς ὅστις ἀφῆκεν ἀδελφοὺς ἢ ἀδελφὰς ἢ πατέρα ἢ μητέρα ἢ γυναῖκα ἢ τέκνα ἢ ἀγροὺς ἢ οἰκίας ἕνεκεν τοῦ ὀνόματός μου, πολλαπλασίονα λήψεται καὶ ζωὴν αἰώνιον κληρονομήσει. ἢ γὰρ οὐχὶ τῆς εἰς ἄκρον εὐσθενείας τῆς ἐν Χριστῷ νοουμένης ἔργον εἶναι φὴς τὴν οὕτω λαμπρὰν καὶ
 
 περίοπτον ἀνδρείαν, ἣ παρ’ οὐδὲν ἡγεῖται ταυτί, τὸ δὲ δεῖν ἕπεσθαι τῷ Χριστῷ ποιεῖται περὶ πολλοῦ;

Β. Πάνυ μὲν οὖν, ἐπεί τοι καὶ τῆς ἀρίστης ἐλπίδος καὶ τῆς ἐν Χριστῷ θυμηδίας διωλισθήκασιν οἱ κεκλημένοι μὲν εἰς τοὺς γάμους καταρνησάμενοι δὲ τὴν ἄφιξιν. ὧν ὁ μέν τις ἔφη· γυναῖκα ἔγημα καὶ οὐ δύναμαι ἐλθεῖν. ὁ δέ τις ἀγρὸν ἐκπρίασθαι λέγων ἀμείνω τῆς κλήσεως ἐποιεῖτο τὰ πρόσκαιρα.
 
 
 Α. Εὖγε, ὦ Παλλάδιε, εὐφραίνoις γὰρ ἡμᾶς τὰ εἰκότα λέγων καὶ ἐξ εὐμαθείας τῆς ἄγαν προαναθρώσκων εὖ μάλα πρὸς τὸ συνιέναι θερμῶς τοῦ λόγου τὸ πέρας. ἄθρει δὴ οὖν, ὅτι τοῖς ὀλοσχερῶς τε καὶ ὁλοτρόπως ἀκολουθοῦσι θεῷ καὶ τῆς εἰς αὐτὸν
 
 ἐλπίδος πεποιημένοις δεύτερα τὰ σαρκὸς καὶ φιληδονίαν κοσμικὴν ἕψεται δὴ πάντως τὸ εὐλογίας τῆς ἄνωθεν πλουσίως μεταλαχεῖν. τί γὰρ ἔφη πρὸς Ἀβραάμ; καὶ ποιήσω σε εἰς ἔθνος μέγα καὶ εὐλογήσω σε, καὶ τὰ τούτοις συνημμένα. ὁρᾷς οὖν, ὅσην αὐτῷ πληθὺν ἐπεσώρευσε πνευματικῶν ἀγαθῶν;
 
 
 Τίνα δὲ τρόπον ἀπαίρει τῆς ἐνεγκούσης ὁ Ἀβραάμ, πῶς οὐκ ἄξιον ἰδεῖν; ἔλαβε, γάρ φησι, Σάρραν τὴν γυναῖκα αὐτοῦ καὶ τὸν Λώτ, τὸν υἱὸν τοῦ ἀδελφοῦ αὐτοῦ καὶ πάντα τὰ ὑπάρχοντα αὐτῶν, ὅσα ἐκτήσαντο καὶ πᾶσαν ψυχήν, ἣν ἐκτήσαντο ἐν Χαρράν. καὶ ἐξῆλθον πορευθῆναι εἰς γῆν Χαναάν, καὶ διώδευσεν Ἀβραὰμ τὴν γῆν εἰς τὸ μῆκος αὐτῆς ἕως τοῦ τόπου Συχὲμ ἐπὶ τὴν δρῦν τὴν ὑψηλήν. ἐξεχώρει μὲν γὰρ ἐκ Χαρρὰν οὐδὲν ἑαυτοῦ λείψανον
 
 ἀφιεὶς ἐν αὐτῇ, παγγενῆ δὲ ὥσπερ καὶ πανοικὶ προ θυμότατα μετατρέχων εἰς γῆν Χαναάν, ἣν ἔδειξε θεός. εἶτα δίεισι τὴν γῆν εἰς τὸ μῆκος αὐτῆς καὶ εἰς γῆν ἔρχεται τὴν ὑψηλήν. ὁ γάρ τοι βεβουλευμένος τοῖς θείοις εὖ μάλα κατακολουθεῖν θεσπίσμασι καὶ φροντίδος τῆς ἀρίστης ἀξιοῦν τὴν ἄνωθεν κλῆσιν ἐξίτω ζωῆς τῆς ἐν ἡδοναῖς κοσμικαῖς ὅλος διόλου καὶ οἱονεὶ παγγενῆ οὐδὲν τῆς ἑαυτοῦ διανοίας λείψανον ἀφιείς, ἐν οἷς ἦν ποτε. ἀπαιρεῖ γὰρ οὕτως ὀρθῶς καὶ διοδεύσει τὴν γῆν, εἰς ἣν κέκληται παρὰ θεοῦ, ἵνα, ὥς ὁ μακάριος γράφει Παῦλος, ἐξισχύσῃ καταλαβέσθαι σὺν πᾶσι τοῖς ἁγίοις, τί τὸ πλάτος καὶ μῆκος καὶ ὕψος καὶ βάθος τοῦ μυστηρίου Χριστοῦ. πρὸς γῆν γὰρ τότε τὴν ὑψηλὴν ἀναφοιτήσει καλῶς, τοῦτ’ ἔστι πρὸς ἕξιν τὴν ἀνῳκισμένην ἐν ἀρεταῖς
 
 καὶ οὐδαμόθεν ἔχουσαν ἔτι τὸ κατερριμμένον εἰς φιλοσαρκίαν.
 
 
 Ἀφικομένῳ δὲ ἤδη πρὸς τοῦτο τί πάλιν ἔσται τῶν ἀγαθῶν, ἐξ αὐτῶν εἰσόμεθα τῶν ἱερῶν γραμμάτων. ὤφθη, γάρ φησι, κύ ριος τῷ Ἀβραὰμ καὶ εἶπεν αὐτῷ· τῷ σπέρματί σου δώσω τὴν γῆν ταύτην. καὶ ᾠκοδόμησεν Ἀβραὰμ ἐκεῖ θυσιαστήριον τῷ κυρίῳ τῷ ὀφθέντι αὐτῷ. ἐμφιλοχωροῦντι μὲν γὰρ εἰς γῆν πατρίδος αὐτοῦ καὶ οὔπω πρὸς τὴν ἁγίαν μεταχωρήσαντι γῆν μόνος δέδοται χρησμὸς τοῦ μεταχωρῆσαι δεῖν εἰς ἑτέραν τῆς ἐνεγκούσης ἠφειδηκότα. ἐπειδὴ δὲ ἦλθεν εἰς γῆν Χαναὰν πανοικί τε καὶ πανσκευεὶ καὶ πρὸς τὴν ἁγίαν
 
 ἀνέθορε γῆν, ἡ τῆς θεοπτίας δέδοται χάρις καὶ τῆς ἐλπίδος τὸ ἀσφαλὲς ἐν βεβαίῳ τῆς ἐπαγγελίας καὶ τὸ ἐξεῖναι λοιπὸν ἐγείρειν θυσιαστήριον.
 
 
 καὶ ἡμῖν οὖν ἄρα κατά γε τὸ ἴσον τοῦ λόγου σχῆμα προσμένουσι μὲν τῷ κόσμῳ καὶ ταῖς κατ’ αὐτὸν βδελυρωτάταις ἡδοναῖς οὐδεμία μὲν ἔσται παρὰ θεοῦ χάρις· κεκλημένοις δὲ καὶ τοῖς θείοις ὑπείκουσι νόμοις ἀναθρώσκουσί τε καθάπερ εἰς γῆν ὑψηλὴν τὴν εἰς πᾶν ὁτιοῦν τῶν ἀγαθῶν ἔφεσίν τε καὶ προθυμίαν, ἐνίησι μὲν τῆς ἰδίας δόξης τὴν γνῶσιν ὁ θεὸς καὶ τὸ τῆς ἐλπίδος ἐρηρεισμένον ἐπαγγέλλεται· εὐσθενῆ δὲ οὕτω τὸν ἐν ἡμῖν ἀπεργάζεται νοῦν, ὡς ἤδη πως ἰσχύσαι θυσίας προσάγειν πνευματικὰς καὶ εὐωδίαν γενέσθαι Χριστοῦ τῷ θεῷ καὶ πατρὶ κατὰ τὸ γεγραμμένον· παραστῆσαι δὲ καὶ αὐτὸ τὸ σῶμα θυσίαν
 
 ζῶσαν εὐάρεστον τῷ θεῷ τὴν λογικὴν καὶ ἐν πνεύματι λατρείαν τὴν ἀπόδεκτον παρὰ θεῷ. προσίεται γὰρ ἀσμένως τῆς ἐν πνεύματι λατρείας τοὺς τρόπους καὶ θυσίαν ἡγεῖται τὸ χρῆμα πνευματικήν.
 
 
 Β. Μεθορμίζεσθαι δὴ οὖν ἐπὶ τὰ ἀμείνω πρέπει τῶν αἰσχιόνων ἀπαίροντας καὶ προσίεσθαι μὲν ὡς ἥδιστα τὴν ἄνωθεν κλῆσιν, ἐμφιλοχωρεῖν δὲ ὅτι μάλιστα φιλεῖν τοῖς ἐκ νόμου τετιμημένοις καὶ τὴν ἀρίστην ψῆφον λαχοῦσι παρὰ θεῷ. ὡς τό τοι ζητεῖν ἀνόπιν ἰέναι καὶ ὑπονοστεῖν ἐπί τι τῶν ἀδικεῖν εἰωθότων αἰτίας οὐκ ἀπαλλάξομεν.
 
 
 Α. Οὐ μὲν οὖν, ὦ ἑταῖρε. παγχάλεπον μὲν γὰρ
 
 τὸ νοσεῖν ἑλέσθαι πάλιν τὰ ὧν ἂν ἐξοίχοιτό τις· ὡς τοῖς γε ἅπαξ ἐξῃρημένοις δυνάμει θεοῦ πολιτείας κοσμικῆς σφαλερὸν ἄγαν τὸ κἂν γοῦν εἰς αὐτὴν ἀποβλέψαι μόνον καὶ οἱονεὶ πρὸς ἀνάμνησιν ἰέναι πλημμελημάτων εἰς τὴν ἐπ’ αὐτοῖς ἀγάπησιν ἱέντας τὸν νοῦν. καὶ γοῦν ὁ θεσπέσιος μελῳδὸς ἐλιπάρει λέγων· ἀπόστρεψον τοὺς ὀφθαλμούς μου τοῦ μὴ ἰδεῖν ματαιότητα. ματαιότης γὰρ ὡς ἀληθῶς ὁ τοῦδε τοῦ βίου περισπασμὸς καὶ ἡ τῶν προσκαίρων διάκενος τέρψις· ὧν ὅτι προσήκει διίστασθαι καὶ ἀποφοιτᾶν, παραιτεῖσθαι δὲ καὶ μόνην τὴν ὡς ἐν ἐννοίαις μέν, ἔτι σὺν ἡδονῇ δὲ κατάσκεψιν τόν γε ὡς ἀληθῶς ὀρθοποδεῖν ᾑρημένον, ἀναμάθοι τις ἂν κἀντεῦθεν εὐκόλως.

Β. Ἐκ τοῦ τί δὴ φής;
 
 
 
 τῶν Σοδόμων οἰκήτορες εἰς τὰς παρὰ φύσιν ἡδονὰς ἀγρίως ἐξοιστρούμενοι καὶ ἀτιμάζοντες μὲν τὸν συνόδου νόμον, ὃν ἐπὶ παίδων γοναῖς ἡ φύσις ὡρίσατο, ὥραις δὲ ταῖς ἀρρένων ἐπιθηγόμενοι καὶ τί γὰρ οὐχὶ τῶν λίαν ἐκτοπωτάτων διαπεραίνοντες κατηρέθιζον εἰς ὀργὰς καὶ οἱονείπως κατεβιάζοντο πρὸς τὴν ἐπ’ αὐτοῖς ἰέναι δίκην, καίτοι φιλάνθρωπον ὄντα τὸν δημιουργόν. ἐπειδὴ δὲ τοῦ χρῆναι παθεῖν ἐπὶ θύραις ἦν ὁ καιρὸς δεδαπανημένης ὥσπερ τῆς ἐπ’ αὐτοῖς ἀνεξικακίας, εἰσέβαλλον ἐν Σοδόμοις οἱ τοῦτο πληρώσοντες. γέγραπται γὰρ οὕτως· ἦλθον δὲ οἱ δύο ἄγγελοι εἰς Σόδομα ἑσπέρας. Λὼτ δὲ ἐκάθητο
 
 παρὰ τὴν πύλην Σοδόμων. ἰδὼν δὲ Λὼτ ἐξανέστη εἰς συνάντησιν αὐτοῖς καὶ προσεκύνησε τῷ προσώπῳ ἐπὶ τὴν γῆν καὶ εἶπεν· ἰδού, κύριοι, ἐκκλίνατε εἰς τὸν οἶκον τοῦ παιδὸς ὑμῶν καὶ καταλύσατε καὶ νίψασθε τοὺς πόδας ὑμῶν καὶ ὀρθρίσαντες ἀπελεύσεσθε εἰς τὴν ὁδὸν ὑμῶν. καὶ εἶπαν· οὐχί, ἀλλ’ ἐν τῇ πλατείᾳ καταλύσομεν. καὶ κατεβιάζετο αὐτοὺς καὶ ἐξέκλιναν πρὸς αὐτόν, καὶ εἰσῆλθον εἰς τὸν οἶκον αὐτοῦ, καὶ ἐποίησεν αὐτοῖς πότον καὶ ἀζύμους ἔπεψεν αὐτοῖς, καὶ ἔφαγον πρὸ τοῦ κοιμηθῆναι.
 
 
 Λὼτ μὲν γάρ, ἅτε δὴ καὶ ἐξ αἵματος ὑπάρχων Ἀβραὰμ καὶ τοῖς τῆς ὀρθότητος νόμοις ἐντεθραμμένος εὐσεβείας τε τῆς εἰς θεὸν οὐκ ἐν βραχεῖ λόγῳ πεφροντικώς, παρῴκει τὰ Σόδομα. ἦν δὲ ἐπ’ αὐτοῖς ἔπηλυς καὶ ξένος καὶ γένει καὶ τρόποις. τίς γὰρ κοινωνία
 
 φωτὶ πρὸς σκότος; ἢ τίς μερὶς πιστῷ μετὰ ἀπίστου κατὰ τὸ γεγραμμένον;
 
 
 Κατευμεγεθήσας δὲ λίαν τῶν ἐπιχωρίων κακῶν καὶ τὴν αὐτῷ συνήθη τοῦ βίου διαστείχων ὁδὸν ἁγίων εἴχετο σπουδασμάτων καὶ τῆς φιλοξενίας τὸν νόμον ὅτι μάλιστα τιμῶν ταῖς τοῦ ἄστεως προσιζήσας εἰσβολαῖς τοὺς εἰστρέχοντας ἐν αὐταῖς προσίετο φιλοφρόνως θεοφιλὲς τὸ χρῆμα εἰδώς. ἐπειδὴ δὲ ἧκον οἱ τοῖς εἰς ἀσέλγειαν ἀχαλίνως ἐκλελυττηκόσι τὴν δίκην ἐποίσοντες, δυὰς δ’ ἦν ἀγγέλων, ὑπαντιάζει γοργῶς καὶ τῆς ἐνούσης αὐτῷ χρηστότητος μήνυσιν ἐναργῆ προαναφαίνει τὴν πρόσρησιν. προσκεκύνηκε γὰρ τῷ προσώπῳ ἐπὶ τὴν γῆν οἴκαδέ τε ἰέναι προτρέπει καὶ τοῖς τῆς ἀγάπης ἐνσπαταλῆσαι νόμοις. οἱ δὲ οὐχί, φασίν, ἀλλ’ ἐν τῇ πλατείᾳ καταλύσομεν, τὸ μὲν εἶναι
 
 ξένοι καὶ ἀνέστιοι διὰ τούτου κατασημαίνοντες, κατερεθίζοντες δὲ οἶμαί που πρὸς ἐντονωτέραν σπουδὴν τὸν φιλοξενεῖν ᾑρημένον, μόνον δὲ οὐχὶ καὶ ἀστείως ὑποσημαίνοντες, ὡς οὐκ ἂν αὐτοὺς μεθεῖτο πρεπόντως ἐρήμους ὄντας ἑστίας καὶ ἐν ταῖς τριόδοις ἐξερριμμένους· ὃ δὴ καὶ συνεὶς ὁ δίκαιος μειζόνως κατεβιάζετο καὶ οὐχ ἁρπαγμὸν τὴν παραίτησιν ὡς ἐξ ἀδρανοῦς καὶ ὑδαρεστέρας ἐποιεῖτο φρενός. οὐκοῦν εἰσοικίζεται μὲν αὐτούς, ἀζύμους τε ἄρτους παρετίθει καὶ πότον εἰργάζετο. ἀλλὰ ταυτὶ μὲν ὁ δίκαιος.
 
 
 Σοδομῖται δὲ γυμνὴν καὶ ἀσχήμονα νοσοῦντες ἡδονὴν τὸ τοῦ δικαίου δωμάτιον ἀνοσίως περιερχόμενοι καὶ τῆς εἰς ἄκρον ἡκούσης ἀναισχυντίας πεσόντες ἐπέκεινα, ἀνεῖσθαι μὲν σφίσι τὰ συνήθη
 
 δρᾶν ἠξίουν, εἶτα δέον ἑλέσθαι φιλοξενίαν ἀσελγείᾳ τῇ παρὰ φύσιν ἐβούλοντο κακοῦν. ἀφιστάντα δὲ αὐτοὺς τὸν Λὼτ τῶν οὕτως ἀγρίων καὶ βδελυρωτάτων ἐγχειρημάτων παραλύειν ἤθελον, ἥλω δ’ ἂν τάχα καὶ εἰς αὐτὸ τὸ παθεῖν, εἰ μὴ παρῆσαν οἱ σώζοντες. ἐκτείναντες, γάρ φησιν, οἱ ἄνδρες τὰς χεῖρας εἰσεσπάσαντο τὸν Λὼτ πρὸς ἑαυτοὺς εἰς τὸν οἶκον καὶ τὴν θύραν τοῦ οἴκου ἀπέκλεισαν. τοὺς δὲ ἄνδρας τοὺς ὄντας ἐπὶ τῆς θύρας τοῦ οἴκου ἐπάταξαν ἀορασίᾳ ἀπὸ μικροῦ ἕως μεγάλου καὶ παρελύθησαν ζητοῦντες τὴν θύραν. ἐκμεμέτρηται δὲ οὐκ ἔν γε τουτοισὶ μόνοις τὰ τῆς ἐπικουρίας αὐτῷ. γέγραπται δὲ πάλιν· ἡνίκα δὲ ὄρθρος ἐγένετο, ἐπεσπούδαζον
 
 οἱ ἄγγελοι τὸν Λὼτ λέγοντες· ἀναστὰς λάβε τὴν γυναῖκά σου καὶ τὰς δύο θυγατέρας, ἃς ἔχεις καὶ ἔξελθε, ἵνα μὴ καὶ σὺ συναπόλῃ ταῖς ἀνομίαις τῆς πόλεως. καὶ ἐταράχθησαν καὶ ἐκράτησαν οἱ ἄγγελοι τῆς χειρὸς αὐτοῦ καὶ τῆς χειρὸς τῆς γυναικὸς αὐτοῦ καὶ τῶν χειρῶν τῶν δύο θυγατέρων αὐτοῦ ἐν τῷ φείσασθαι κύριον αὐτοῦ.
 
 
 Ἔνδειγμα δή σοι τουτὶ καὶ σφόδρα τρανὲς τοῦ μὴ μόνοις ἡμᾶς παραθήγεσθαι λόγοις καὶ ταῖς εἰς νοῦν παρακλήσεσιν ἀποφοιτᾶν ἁμαρτίας, ἥκειν δὲ δὴ καὶ εἰς τοῦτο λοιπὸν ἡμερότητος τῆς εἰς ἡμᾶς τὸν τῶν ὅλων σωτῆρα θεὸν ὡς ἐνεργὸν ποιεῖσθαι τὴν ἐπικουρίαν κατά γε τὸ ἐκράτησας τῆς χειρὸς τῆς δεξιᾶς μου καὶ ἐν τῇ βουλῇ σου ὡδήγησάς με. ἐπειδὴ γάρ ἐστιν οὐ λίαν εὐσθενὴς ἡ ἀνθρώπου φύσις οὔτε μὴν ἀποχρώντως ἔχουσα
 
 πρὸς τὸ διεκνεῦσαι δύνασθαι τοῦ κακοῦ, συναθλεῖ πως αὐτῇ πρὸς τοῦτο θεός. καὶ διττὴν ἀπονέμων ὁρᾶται τὴν χάριν· νουθεσίαις ἀναπείθων καὶ ἐπικουρίαν εὑρὼν καὶ ἀμείνω τιθεὶς τοῦ παρὰ πόδας τε καὶ τυραννοῦντος κακοῦ. ἴδοις δ’ ἂν ἀληθὲς κἀκεῖνο ὑπάρχον, ὡς ὀλίγοι μὲν κομιδῇ τῆς δικαιοσύνης οἱ ἐπιμεληταὶ καὶ πολλὴ κατὰ τὸν βίον ἡ σπάνις ἀνδρῶν ἀγαθῶν· ἄνδρα γὰρ πιστὸν ἔργον εὑρεῖν κατὰ τὸ γεγραμμένον. πλὴν ἀπόλεκτος ὁ τοιοῦτος καὶ φροντίδος τῆς ἄνωθεν οὐ παρέργως ἠξιωμένος. εἰ γάρ καὶ ἐστι κατὰ τὸν κόσμον ἀναμὶξ τοῖς ἄλλοις, ἀλλ’ οὐδὲν ἐντεῦθεν ὑπομένων τὸ βλάβος ὡς κρίνον ἐξ ἀκανθῶν ἁρπάζεται, καὶ οὐκ ἂν συναπόλοιτο δίκαιος μετὰ ἀσεβῶν κατὰ τὰς τῶν ἁγίων φωνάς.
 
 
 
 Β. Ἄραρεν οὖν, ὅτι φειδοῖ τῇ παρὰ θεοῦ καὶ ἁγίων ἀγγέλων συνδρομῇ καὶ τὴν ἐκ τῆς φαυλότητος πλεονεξίαν ἀπονιψόμεθα, καὶ τὸ μηδαμῆ μηδαμῶς ταῖς τῶν πονηρῶν ἐναλῶναι δίκαις ἀναμφιλόγως εὑρή σομεν θεῷ πιστεύοντες σαφῶς ἀνακεκραγότι δι’ ἑνὸς τῶν προφητῶν, ὅτι ἐγὼ κύριος ὁ θεός σου, ὁ κρατῶν τῆς δεξιᾶς σου, ὁ λέγων σοι· μὴ φοβοῦ, Ἰακώβ, ὀλιγοστὸς Ἰσραήλ, ἐγὼ ἐβοήθησά σοι, λέγει κύριος ὁ λυτρούμενός σε, Ἰσραήλ.
 
 
 Α. Ἢ γὰρ οὐχὶ συλλήπτορα τοῖς ἁγίοις ἐκδείξειεν ἂν τὸν πάντα ἰσχύοντα θεὸν τὸ ἀπηρτῆσθαι τὸν Λὼτ τῆς τῶν ἀγγέλων χειρός; θεοῦ γὰρ τύπος ἂν εἶεν οὗτοι. τρεῖς μὲν ἐν ἀρχῇ τῷ Ἀβραὰμ
 
 προσβαλόντες πρὸς τῇ δρυῒ τῇ Μαμβρῇ, δύο δὲ τοῖς Σοδόμοις ἐπιφοιτήσαντες. οὐδὲ γὰρ ὁ πατὴρ κρίνει οὐδένα κατὰ τὴν αὐτοῦ τοῦ σωτῆρος φωνήν, ἀλλὰ πᾶσαν τὴν κρίσιν δέδωκε τῷ υἱῷ· συνόντος αὐτῷ δηλονότι καὶ ἐνυπάρχοντος φυσικῶς τοῦ ἁγίου πνεύματος.

Β. Συνίης εὖ μάλα. τὰ δὲ ἐφεξῆς περιαθρῶμεν, εἰ δοκεῖ.
 
 
 Α. Ἀοκνότατά γε καὶ δὴ ἐρῶ. καὶ ἐγένετο, φησίν, ἡνίκα ἐξήγαγον αὐτὸν ἔξω καὶ εἶπαν· σῶζε τὴν σεαυτοῦ ψυχήν, μὴ περιβλέψῃ εἰς τὰ ὀπίσω μηδὲ στῇς ἐν πάσῃ τῇ περιχώρῳ· εἰς τὸ ὄρος σώζου, μή
 
 ποτε συμπαραληφθῇς. ἐνμὲν οὖν τῷ σῶζε τὴν σεαυτοῦ ψυχὴν φημὶ δὴ λέγεσθαι σαφῶς τὸ σεαυτὸν ἁγνὸν τήρει· καὶ μὴ κοινώνει ἁμαρτίαις ἀλλοτρίαις. καὶ ἀμείνων ἔσο τῶν ἐν κόσμῳ παραποδισμάτων· ψυχῆς γὰρ ἀντάλλαγμα τὸ σύμπαν οὐδέν. τί γὰρ ὠφεληθήσεται ἄνθρωπος, ὅταν τὸν κόσμον ὅλον κερδήσῃ, τὴν δὲ ψυχὴν αὐτοῦ ζημιωθῇ;
 
 
 Τὸ δὲ δὴ χρῆναι λέγειν ἀμεταστρεπτὶ ποιεῖσθαι τὴν βάδισιν σημαίνει που τάχα τὸ μὴ ταῖς εἰς φαυλότητα μεταστροφαῖς τὰ ἴσα φρονεῖν ἑλέσθαι πάλιν τοῖς ὑπὸ δίκην τὴν πυρὸς ἐξ ἀκρασίας ἐνηνεγμένοις· οὐδείς, γάρ φησι, τὴν χεῖρα βαλὼν ἐπ’ ἄροτρον καὶ στραφεὶς εἰς τὰ ὀπίσω εὔθετός ἐστιν ἐν τῇ βασιλείᾳ τῶν οὐρανῶν· ἔχεσθαι δὲ δεῖ τῆς εἰς σωτηρίαν ὁδοῦ μὴ τῇδε κἀκεῖσε περισπωμένους καὶ
 
 φαντασίαις ἑώλοις κοσμικῶν ἐπιθυμιῶν ἐλαφρὸν καὶ εὐδιαρρίπιστον ἐνιέντας τὸν νοῦν, ἀλλ’ ἐντελῆ τε καὶ ἄϋπνον καὶ εἰς εὐθὺ βλέπειν ἀεὶ μεμελετηκότα τηροῦντας ἐν ἑαυτοῖς.
 
 
 Καὶ τὸ ἔτι μεῖζον ἐρῶ· φησὶ γὰρ ὁ ἄγγελος οὐχ, ὅτι χρὴ ἤδη μόνον αὐτὸν ἀμεταστρεπτὶ ποιεῖσθαι τὴν βάδισιν, προσετίθει δὲ χρησίμως τὸ μὴ στῇς ἐν πάσῃ τῇ περιχώρῳ. εἰς τὸ ὄρος σώζου, μήποτε συμπαραληφθῇς.
 
 
 Β. Καὶ τί ἂν βούλοιτο δηλοῦν τὸ μὴ στῇς ἐν πάσῃ τῇ περιχώρῳ;
 
 
 Α. Τὸ οἶμαι νωθρόν τε καὶ ἀδρανὲς εἰς τὸ δεῖν ἐξίπτασθαι τοῦ κακοῦ σφαλερόν τε καὶ ἐπιζήμιον.
 
 
 Β. Φράσον ὅπως.
 
 
 Α. Προφητικὸς ἔφη λόγος· οὐαί, οἱ ποιοῦντες τὸ ἔργον κυρίου ἀμελῶς. τρέχετε δὲ ἵνα καταλάβητε καὶ αὐτός πού φησιν ὁ θεσπέσιος Παῦλος. τὸ γάρ τοι μὴ δρᾶν ἐθέλειν εὐσθενέστατά τε καὶ ἐν σπουδῇ τὴν ἐκ τῶν αἰσχιόνων ἀποδρομὴν δυσαποσπάστως ἔχοντος πρὸς τὰ ἀρχαῖα τοῦ νοῦ καὶ οἱονεὶ στυγνῶς ἀφ’ ἑκάστου τῶν φαύλων ἀπαίροντος δυσοκνότατα τε μεθορμιζομένου πρὸς τὸ πεφυκὸς ὠφελεῖν εἴη ἂν ἕτερον οὐδὲν ἢ τὸ στῆναι λοιπὸν ἐν περιχώρῳ κακίας, καίτοι δρομαίως ἐξιέναι δέον. εἴη γὰρ ἂν τῶν ἐνδεχομένων πρὶν ὁρῶν ἔξω γενέσθαι κακοῦ μέλλοντας τε καὶ ἀναδυομένους ἀεὶ καταληφθῆναι τῇ
 
 δίκῃ πρὶν ἀποκαθήρασθαι τὴν κηλίδα, πρὶν ἀποπλύνασθαι τὸν ἐκ τῆς ἀρχαίας ῥᾳθυμίας ἐντετηκότα τῇ ψυχῇ μολυσμόν, πρὶν ἀποφορτίσασθαι τὰ ἐγκλήματα καὶ ζυγὸν ὑποδραμεῖν τὸν σωτήριον, ἀναπαύσασθαι διὰ Χριστοῦ. ἄριστον οὖν παρακέλευσμα τὸ μὴ στῇς ἐν πάσῃ τῇ περιχώρῳ, τοῦτ’ ἔστιν· ἐν μηδενὶ τρόπῳ φαυλότητος διαμελλήσας ἁλῷς, ἄνιθι δὲ μᾶλλον οἷάπερ εἰς ὄρος εἰς ἐξῃρημένην τινὰ καὶ περίοπτον ζωὴν οὐδὲν ἔχουσαν τὸ χαμαιρριφές, ἀλλ’ ἐν ὑψηλῇ τε καὶ ἐπηρμένῃ διαπρέπουσαν ἀρετῇ καὶ ἀπηλλαγμένῃ φρονήματος τοῦ χθαμαλωτάτου, τοῦτ’ ἔστι τοῦ ἐπιγείου καὶ σαρκικοῦ. γέγραπται γάρ, ὅτι τοῦ θεοῦ οἱ κραταιοὶ τῆς γῆς σφόδρα ἐπήρθησαν. ἀνωτάτω γὰρ τῶν ἐπιγείων τὸ ἁγιοπρεπές ἐστι
 
 φρόνημα. καὶ νεοττοὶ γυπὸς τὰ ὑψηλὰ πέτονται κατὰ τὸ γεγραμμένον, εἴπερ ἔχουσι καθάπερ εἰς ὄρος ἐν οὐρανῷ τὸ πολίτευμα καὶ μεταποιοῦνται πατρίδος τῆς ἄνω. γράφει δέ που καὶ Παῦλος· τὰ ἄνω ζητεῖτε, μὴ τὰ ἐπὶ τῆς γῆς.
 
 
 Β. Ὄρος οὖν ἄρα τὸ νοητὸν ἡ ἐν ἁγιασμῷ ζωὴ καὶ τῆς ἐξαιρέτου πολιτείας τὸ ὑπερτενὲς νοουμένης που κάτω τῆς ἐν ἀκαθαρσίαις καὶ φιλαμαρτήμονος καὶ τοῖς ἐπιγείοις ἐντετηγμένης.

Α. Εὖ ἔφης· τουτὶ γὰρ ἡμῖν ὁ λόγος εὖ μάλα καταδηλοῖ, θαυμάσειας δ’ ἂν ἔτι καὶ τόδε.
 
 
 
 Β. Τὸ τί;
 
 
 Α. Ὁ μὲν γὰρ μακάριος ἄγγελος ἀμελητί τε καὶ ἀμεταστρεπτὶ διαθέοντα τὸν θεσπέσιον Λὼτ χρῆναι δεῖν ἔφασκεν εἰς τὸ ὄρος ἀναπηδᾶν. ὃ δὲ ἐλιπάρει λέγων· δέομαι, κύριε, ἐπειδὴ εὗρεν ὁ παῖς σου ἔλεος ἐναντίον σου, καὶ ἐμεγάλυνας τὴν δικαιοσύνην σου, ὃ ποιεῖς ἐπ’ ἐμὲ τοῦ ζῇν τὴν ψυχήν μου· ἐγὼ δὲ οὐ δυνήσομαι διασωθῆναι εἰς τὸ ὄρος, μὴ καταλάβῃ με τὰ κακὰ καὶ ἀποθάνω. ἰδού, ἡ πόλις αὕτη ἐγγὺς τοῦ καταφυγεῖν με ἐκεῖ, ἥ ἐστι μικρά, ἐκεῖ σωθήσομαι. οὐ μικρά ἐστι, καὶ ζήσεται ἡ ψυχή μου; καὶ εἰπὼν αὐτῷ φησίν· ἰδού, ἐθαύμασά σου τὸ πρόσωπον καὶ ἐπὶ τῷ ῥήματι τούτῳ τοῦ μὴ καταστρέψαι τὴν πόλιν, περὶ ἧς ἐλάλησας. σπεῦσον οὖν τοῦ σωθῆναι ἐκεῖ, οὐ γὰρ δυνήσομαι ποιῆσαι πρᾶγμα
 
 ἕως τοῦ σὲ εἰσελθεῖν ἐκεῖ. διὰ τοῦτο ἐκάλεσε τὸ ὄνομα τῆς πόλεως ἐκείνης Σηγώρ. ὁ ἥλιος ἐξῆλθεν ἐπὶ τὴν γῆν, καὶ Λὼτ εἰσῆλθεν εἰς τὴν Σηγώρ.
 
 
 Β. Καὶ τίς ἂν γένοιτο καὶ διὰ τούτων ἡμῖν ἡ ὄνησις, ἐθέλοιμ’ ἄν, ὡς εὖ ἴσθι τοι, διαμαθεῖν.
 
 
 Α. Ἢ οὐχὶ συνίης, καίτοι πολὺ νενευκὼς εἰς τὸ λίαν εὐμαθές, ὅτι τοῖς ἄρτι φαυλότητος ἐκδεδραμηκόσι, χρῆναι δὲ δεῖν οἰομένοις ἐπὶ τὴν τῆς σωτηρίας ἵεσθαι τρίβον, οὐκ εὐθὺς οὔτε μὴν ἐκ πρώτων ἐγχειρημάτων ἁλώσιμος ἡ ἀρετὴ καὶ βάσιμον τὸ δοκοῦν; ἀλλ’ οὐδ’ ἂν εὐκόλως ἀνακομίζοιτο τις εἰς πολιτείαν ἐξῃρημένην οὐδ’ ἂν γένοιτο μακρὰν τῶν οἱονεί πως αὐτῷ συντεθραμμένων παθῶν, ἀλλ’ ἔξω μὲν ἔσται τῶν τοιούτων ἠρέμα, τό γε ὅσον εἰς προθυμίας τὰς
 
 ἐπ’ ἀμείνοσι καὶ ἐγχειρημάτων ἀρχάς, ὑψοῦ δὲ οὐ λίαν ἢ μακράν· μονονουχὶ δὲ μεταφοιτήσειεν εἰς γῆν μὲν ὥσπερ εἰς ἑτέραν, εἰς ζωὴν μὲν ἐπαινουμένην, ὑψηλὴν δὲ οὔπω καὶ περίοπτον λαχοῦσαν τὴν δόξαν, ὁποία τις ἦν ἡ κατὰ νόμον παιδαγωγία πρὸς ἀρχὰς ἀναφέρουσα ζωῆς ἀρίστης τε καὶ ἀγαθῆς. γέγραπται γάρ· ἀρχὴ ὁδοῦ ἀγαθῆς τὸ ποιεῖν τὰ δίκαια. ὃνπερ γὰρ τρόπον τοῖς περὶ γνῶσιν ἐσπουδακόσι καὶ θεωρίας ἐφιεμένοις τῆς μυστικῆς, ἐπιτήδειος μὲν ἐν ἀρχαῖς καὶ ὅτι μάλιστα πρέπων εἴη ἂν ὁ τῆς κατηχήσεως λόγος· διᾴττουσι δὲ πρὸς ἄνδρα τέλειον ἤδη καὶ εἰς μέτρον ἡλικίας τοῦ πληρώματος τοῦ Χριστοῦ,
 
 ἁρμόσειεν ἂν ἤδη πως ἡ στερεωτέρα τροφή, τοῦτ’ἔστιν ὁ περὶ τῶν ἀνωτάτω λόγος οἶμός τε ἅπασα λοιπὸν ἐρεύνης δογματικῆς· οὕτω κἀνθάδε φημί, τοῦτ’ ἔστιν ἐν ταῖς τῶν ἠθῶν καὶ τρόπων ἐπανορθώσεσι οὐκ ἂν εἴη τῶν ἐνδεχομένων εὐθὺς ἀναθρώσκειν δύνασθαί τινας ἐπὶ τὸ ἀμωμήτως ἔχον, ἤγουν εἰς ὑπερφυᾶ καὶ ὑπέρλοφον πολιτείαν. προσήκοι δ’ ἄν, οἶμαι, κατὰ βραχὺ πρὸς τὴν ἀρτίως ἔχουσαν ἕξιν ἐκ μικρῶν καὶ συμμέτρων ἀρξάμενος καὶ μονονουχὶ προειστρέχων καθάπερ εἰς πόλιν μικρὰν καὶ ὄρους ὑψηλοῦ γείτονα τὴν τῆς ἐξαιρέτου καὶ ἀνῳκισμένης ζωῆς ὑποκαθημένην τε καὶ ἐν μείοσι πολιτείαν. ταύτῃτοι καὶ ὁ δίκαιος Λὼτ τύπος ἂν εἴη τῶν τῇδε διακειμένων οὐκ εἰς τὸ ὄρος εὐθύς, ἀλλ’ ἐν πόλει Σηγὼρ τῇ μικρᾷ καταλύσειν ἀξιῶν.
 
 
 Ἢ γὰρ οὐχὶ καὶ ἐν τοῖς
 
 εὐαγγελικοῖς κηρύγμασι τοιαύτας πολλάκις τὰς οἰκονομίας εὑρήσομεν ἐν τοῖς πιστεύουσι γεγενημένας; καὶ γοῦν ὁ μακάριος Παῦλος ἐπιστέλλει λέγων· καλὸν ἀνθρώπῳ γυναικὸς μὴ ἅπτεσθαι· διὰ δὲ τὰς πορνείας ἕκαστος τὴν ἑαυτοῦ γυναῖκα ἐχέτω, καὶ ἑκάστη τὸν ἴδιον ἄνδρα ἐχέτω. τοῦτο δὲ λέγω κατὰ συγγνώμην, οὐκ ἐπιταγήν. θέλω γὰρ πάντας ἀνθρώπους εἶναι ὡς καὶ ἐμαυτόν. ἀλλ’ ἕκαστος ἴδιον ἔχει χάρισμα ἐκ θεοῦ, ὁ μὲν οὕτως, ὁ δὲ οὕτως. ὁρᾷς, ὅπως τῆς ἐγκρατείας τὸ εἰς ἄγαν ὑπερφερὲς καθάπερ ὄρος ἡμῖν ὑπέδειξε λέγων· καλὸν ἀνθρώπῳ γυναικὸς μὴ ἅπτεσθαι· ἐφῆκε δὲ ἡμᾶς καταλῦσαι εἰς Σηγώρ, τοῦτ’ ἔστιν εἰς τὴν ὑποκαθημένην ἔτι τοῦ τελείως ἔχοντος ἀγωγὴν τό τε ἐξεῖναί φημι μόνῃ τῇ ἰδίᾳ συμπλέκεσθαι γυναικί; γῆν δὲ τὴν ἀρίστην
 
 καρποὺς ἀποδώσειν ἔφασκεν ὁ σωτήρ, τὴν μὲν ἑκατόν, τὴν δὲ ἑξήκοντα, τὴν δὲ τριάκοντα. διεδίδου δὲ καὶ τὸ τάλαντον οὐκ ἐν ἴσῳ μέτρῳ, ἀλλὰ τῷ μὲν πέντε, τῷ δὲ δύο, τῷ δὲ ἕν· τό, οἶμαι, τῶν ἕξεων ἀνισοσθενὲς διὰ τούτων δεικνὺς ἑκάστῳ τε διανέμων ὡς ἂν ἐπιτηδειότητος ἔχοι καὶ γνώμης. ὡς γὰρ ἔφαμεν ἀρτίως, ἕκαστος ἴδιον ἔχει χάρισμα ἐκ θεοῦ, ὁ μὲν οὕτως, ὁ δὲ οὕτως.
 
 
 Β. Εὖ λέγεις.
 
 
 Α. Ἐφίησι μὲν ὁ μακάριος ἄγγελος καταλύσειν εἰς Σηγώρ. ἰδοὺ γάρ, φησίν, ἐθαύμασά σου τὸ πρόσωπον καὶ ἐπὶ τῷ ῥήματι τούτῳ τοῦ μὴ
 
 καταστρέψαι τὴν πόλιν, περὶ ἧς ἐλάλησας. σπεῦσον οὖν τοῦ σωθῆναι ἐκεῖ. εἶτά φησιν, ὅτι ὁ ἥλιος ἐξῆλθεν ἐπὶ τὴν γῆν καὶ Λὼτ εἰσῆλθεν εἰς Σηγώρ. θαυμάσαις δ’ ἄν, ὦ ἑταῖρε, τίς ἂν γένοιτο μαθὼν καὶ τούτων ὁ νοῦς, ἐθαύμασα γάρ σου, φησί, τὸ πρόσωπόν σου τοῦ μὴ καταστρέψαι τὴν πόλιν, περὶ ἧς ἐλάλησας. ἀνεθέλητος μὲν γὰρ τῷ θεῷ κατὰ τὸ ἀληθὲς ἡ τελείως οὐκ ἔχουσα πρὸς ἀρετὴν πολιτεία καὶ τὸ κατά τι γοῦν ὅλως ἡττᾶσθαι τῶν παθῶν ἀπόβλητόν τε αὐτῷ καὶ κατακρίσεως οὐ μακράν. πλὴν ἐφίησιν ἐκ φιλανθρωπίας καὶ συμμετρήσας τῇ φύσει τὸ ἐν ἀρχαῖς ἐφικτὸν σώζεσθαι κελεύει καὶ
 
 μελετῶντας ἔτι τὸ ἀγαθὸν οὔπω τε τὴν ὑπαίτιον κομιδῇ διαστείχοντας ἀγωγήν. ἀλλὰ καὶ τοῖς εἰς τοῦτο ἥκουσι μέτρων καὶ εἰς ταυτηνί τε εἰσελαύνουσι τὴν κατάστασιν οὐ δίχα φωτὸς τοῦ θείου καὶ δᾳδουχίας τῆς ἄνωθεν ἡ εἰσδρομὴ γένοιτ’ ἄν. ἀνέτειλε γάρ, φησίν, ὁ ἥλιος καὶ Λὼτ εἰσῆλθεν εἰς Σηγώρ.
 
 
 Β. Ὡς σφόδρα γε τὰ εἰκότα ἔφης.
 
 
 Α. Ὁ μὲν οὖν θεσπέσιος Λὼτ εἰς τὴν ἔτι μικρὰν εἰσέθει πόλιν ἐφιέντος αὐτῷ τοῦ θεοῦ· ἠλέγχετο δὲ καὶ πρὸς τοῦτο ἀσθενὴς ἡ ἑπομένη τε αὐτῷ καὶ συνεκθέουσα γυνή. ἐπέβλεψε γάρ, φησίν, εἰς τὰ ὀπίσω καὶ ἐγένετο στήλη ἁλός. θέα δή, ὅτι νοῦς μὲν ὁ ἀνδρεῖος καὶ φρόνημα τὸ νεανικόν, κἂν
 
 εἰ μὴ τελείως ἀφικνοῖτο τυχὸν εἰς τὸ ἀρέσκον θεῷ κατορθοῦν ἠργμένος τὴν ἀρετήν, ἀλλ’ οὖν ἔξεισι παθῶν πρόεισι τε κατὰ βραχὺ πρὸς τὸ ἀμεινόνως ἔχον. ὁ δὲ ἀσθενής τε καὶ ἄνανδρος, οὗ σημεῖον ἡ γυνή, ταῖς εἰς φαυλότητα μετατροπαῖς ἀχρειοῦται παντελῶς. τουτὶ γὰρ οἶμαι δηλοῦν τὸ γενέσθαι στήλη ἁλός, ὅπερ ἂν εἴη σύμβολον ἀπομωρανθείσης φρενὸς καὶ νοῦ πρὸς ἠλιθιότητα μεταφοιτᾶν ἡρημένου καὶ εἰς ἐσχάτην ἤδη πως ἀναισθησίαν ἐξεσκληκότος. ἀπομωρανθὲν δὲ τὸ ἅλας εἰς οὐδὲν ἰσχύσειν ἔτι καὶ αὐτὸς ἔφασκεν ὁ σωτήρ, ἀχρειωθήσεσθαι δὲ παντελῶς ἔξω τε πεμπόμενον καὶ ὑπὸ πόδας ἀνθρώπων διερριμμένον.
 
 
 Ἀπελιθοῦτο μὲν οὖν ἡ γυνή, προσετίθει δὲ οὐκ εἰς μακρὰν τὸ λεῖπον ὁ Λώτ. γέγραπται γάρ, ὅτι ἀνέβη Λὼτ ἐκ Σηγὼρ καὶ ἐκάθητο ἐν τῷ ὄρει, αὐτὸς καὶ αἱ
 
 δύο θυγατέρες αὐτοῦ μετ’ αὐτοῦ. ἐφοβήθησαν γὰρ κατοικῆσαι ἐν Σηγὼρ καὶ ᾤκησαν ἐν τῷ σπηλαίῳ, αὐτὸς καὶ αἱ δύο θυγατέρες αὐτοῦ μετ’ αὐτοῦ. πρόεισι γὰρ ὥσπερ δι’ ἀναβαθμῶν ὁ νοῦς ἐπὶ τὸ ἔχον ἀρτίως καὶ ἀναθρώσκει κατὰ βραχὺ πρὸς ὅπερ ἦν ἐν ἀρχαῖς οὐκ ἐπιτηδείως ἔχων οὔτε λίαν ἱκανῶς, πρόεισί τε καὶ ἀναφοιτᾷ πρὸς τὸ ἄμεινον, φρονήσει τε καὶ ἀνδρείᾳ τῇ πνευματικῇ καθάπερ τισὶν ἰδίαις θυγατράσιν ἐπισκηπτόμενος καὶ κάτω που μένειν ἀφεὶς τὸ ἡδυπαθές τε καὶ ἄνανδρον, ὧν εἰς τύπον ἡ γυνή. κατοικεῖ δὲ λοιπὸν καθάπερ ἐν ὄρει τε καὶ ἐν σπηλαίῳ, τοῦ μὲν ὄρους ἡμῖν τὸ ὑψηλόν τε καὶ ἐπηρμένον εἰς εὐεξίαν τὴν πνευματικήν, τοῦ δὲ σπηλαίου τὸ πεπηγὸς καὶ ἑδραῖον τῆς εἰς ἀρετὴν διαμονῆς ὑποδηλούντων εὖ μάλα. γέγραπται γὰρ ὡδὶ
 
 περὶ ἀνδρῶν ἀγαθῶν· πορευόμενος ἐν δικαιοσύνῃ, λαλῶν εὐθεῖαν ὁδόν, μισῶν ἀνομίαν καὶ ἀδικίαν καὶ τὰς χεῖρας ἀποσειόμενος ἀπὸ δώρων, βαρύνων τὰ ὦτα, ἵνα μὴ ἀκούσῃ κρίσιν αἵματος, καμμύων τοὺς ὀφθαλμούς, ἵνα μὴ ἴδῃ ἀδικίαν, οὗτος οἰ κήσει ἐν ὑψηλῷ σπηλαίῳ πέτρας ἰσχυρᾶς. εἴη δ’ ἂν καὶ ἑτέρως οὐκ ἀπίθανος ἡμῖν ὁ ἐπὶ τῷδε λόγος. πέτρα μὲν γὰρ ὁ Χριστὸς διὰ τὸ εὐσθενές τε καὶ ἄτρωτον τῆς ἀνωτάτω πασῶν οὐσίας. σπήλαιον δὲ τὸ ἐν Χριστῷ νοοῖτ’ ἂν ἡ ἐκκλησία τὸ τῶν ἁγίων κατάλυμα, τῶν εὐσεβούντων ἡ σκέπη, ἣν κατοικοῦσι δίκαιοι,
 
 καὶ μὴν ὅσοι τὴν διὰ πυρὸς παραιτοῦνται δίκην.

Β. Ὡς εὖγε ἡμῖν, ὦ τᾶν, ὁ λόγος ἔχει. βουλοίμην δ’ ἂν ἔγωγε καὶ δι’ ἑτέρων ὅσων ἡμῖν ἀποδεί ξεων ἰέναι τὸ γύμνασμα. τὸ γάρ τοι φιλεῖν ἐξεπίστασθαι πλουσίως τὸ τελοῦν εἰς ὄνησιν οἰησαίμην ἂν ἔγωγε τοῦ παντὸς ἄξιον.
 
 
 Α. Καὶ μήν, ὦ Παλλάδιε, τά γε εἰκότα φής. εἴη γὰρ ἂν διανοίας ἡμῖν τῆς εἰς ὅτι μάλιστα φιλομαθεστάτης τὸ χρῆμα καρπός, ὄκνου δὲ ἀμείνων ὁ πρὸς ἡμῶν ἔσται λόγος, οὐ τὸ αὐτό μοι δοκοῦν τοῖς οὕτω λαμπροῖς καὶ ἀξιεράστοις διηγήμασι τὴν οὐκ ἐν καιρῷ παρειστρέχουσαν ἐπασκῆσαι σιγήν. οὐκοῦν ὅτι τῆς πρὸς τὰ φαῦλα διαθέσεώς τε καὶ κοινωνίας
 
 εἰσάπαν τε καὶ ὁλοτρόπως ἀποσχοινίζεσθαι χρὴ κατὰ τὸ ἐγχωροῦν, καὶ μὴν ὅτι τὸ ἀναθρεῖν δύνασθαι πρὸς ἀρετὴν προσγένοιτ’ ἂν οὐχ ἑτέρως ἢ κατὰ τοῦτον αὐτὸν τὸν τρόπον, ἀπονητὶ θεωρήσομεν τῆς διανοίας τὸν ὀφθαλμὸν ἐνιέντες εὖ μάλα καὶ τοῖς κατὰ τὸν θεσπέσιον Ἀβραὰμ καὶ τοῖς ὑπὲρ λόγον κατωρθωμένοις ἐπὶ τῇ ἐξόδῳ τῶν ἐξ Ἰσραήλ, ἣν πεποίηνται κατὰ καιροὺς τῆς Αἰγυπτίων πλεονεξίας τὰ δεσμὰ διαρρήξαντες.
 
 
 Β. Φράζε δὴ οὖν ἀνὰ μέρος, ὡς εὖ ἴσθι τοι πλουσίως ἡμᾶς εὐφραίνων, εἰ δρᾶν ἕλοιο ταυτί.
 
 
 Α. Ἐλέγομεν τοίνυν, ὡς ἀφορήτῳ ποτὲ λιμῷ καὶ ταῖς τῶν ἀναγκαίων ἐνδείαις ἐκπεπιεσμένος ὁ
 
 θεσπέσιος Ἀβραὰμ οὐ θελητὴν ἐποιεῖτο τὴν εἰς Αἴγυπτίους κάθοδον καὶ ταῖς ἀνάγκαις ἐδίδου κρατεῖν. ξένον δὲ ὄντα καὶ ἐπηλύτην λύπαις καὶ πλεονεξίαις ὁ Φαραὼ κατῃκίζετο. τὴν γάρ τοι συνῳκισμένην αὐτῷ παραλύειν ἤθελεν ἡδοναῖς ἀκράτοις ἐκκεκαυμένος εἰς αἰσχρουργίας ἔφεσιν. κατορθῶσαι δὲ τὸ δοκοῦν οὐκ ἠφίει θεός. ἤτασε γάρ, φησί, τὸν Φαραὼ ἐτασμοῖς μεγάλοις περὶ Σάρρας τῆς γυναικὸς Ἀβραάμ.
 
 
 Εἰκὼν δὲ καὶ τύπος ὁ Φαραὼ διαβολικῆς ἀκρασίας. σκοπὸς γὰρ ἐκείνῳ καὶ τῶν ὅτι μάλιστα διεσπουδασμένων τὸ καὶ ταῖς τῶν ἁγίων συνέσεσιν ἐνιέναι φιλεῖν τῆς ἐνούσης ἀκαθαρσίας αὐτῷ τὰ σπέρματα, ὡς ἂν ἕλοιντο καρποφορεῖν τὰ αὐτῷ φίλα τε καὶ καθ’ ἡδονήν. εἶεν δ’ ἂν οἶμαι ταυτὶ τὰ εἰς
 
 πολύτροπον ἁμαρτίαν ἐγκλήματα. καὶ ἁλοίη μὲν πᾶς τις οὖν καὶ οὐχ ἑκὼν ὑποκείσεται ταῖς ἐκείνου πλεονεξίαις. νοσεῖ γὰρ ἡ φύσις τὸ ἄναλκι, ἐφίησι γε μὴν οὔτι που θεὸς ἀνασειράζων τρόπον τινὰ τὰ κατὰ τῶν ἁγίων ἐπιχειρήματα καὶ τοῦ πονηροῦ τὰς ἐπιβουλάς. συμβέβηκε δὲ οὐχ ἑτέρως διαδράναι τὰ βλάβη τὸν θεσπέσιον Ἀβραάμ, εἰ μὴ τὴν τῶν Αἰγυπτίων ἀφεὶς πρὸς τὸν ἐν ἀρχῇ καὶ θεόσδοτον ἀναπεφοίτηκε χῶρον, οὗ καὶ ἀφιγμένος σπουδασμάτων ἀγαθῶν σχολαῖος ἦν ἐπιμελητής. γέγραπται δὲ οὕτως· ἀνέβη δὲ Ἀβραὰμ ἐξ Αἰγύπτου, αὐτὸς καὶ ἡ γυνὴ αὐτοῦ καὶ πάντα τὰ αὐτοῦ καὶ Λὼτ μετ’ αὐτοῦ εἰς τὴν ἔρημον. Ἀβραὰμ δὲ ἦν πλούσιος σφόδρα κτήνεσι καὶ ἀργυρίῳ
 
 καὶ χρυσίῳ καὶ ἐπορεύθη, ὅθεν ἐξῆλθεν εἰς τὴν ἔρημον ἕως Βαιθήλ, ἕως τοῦ τόπου, οὗ ἦν ἡ σκηνὴ αὐτοῦ τὸ πρότερον ἀνὰ μέσον Βαιθὴλ καὶ ἀνὰ μέσον Ἀγγαὶ εἰς τὸν τόπον τοῦ θυσιαστηρίου, οὗ ἐποίησεν ἐκεῖ τὴν ἀρχήν. καὶ ἐπεκάλεσεν ἐκεῖ Ἀβραὰμ τὸ ὄνομα κυρίου.
 
 
 Συνίης οὖν, ὅτι συναπαίρειν ἀνάγκη τοῖς ἐξ ἀκρασίας κοσμικῆς εἰς ἑτέραν ἀνατρέχουσι ζωὴν ἱερὰν οἱονεὶ πάντα τὰ αὐτῶν; πανοικὶ γὰρ καὶ παγγενεί, προσθείην δ’ ἂν ὅτι καὶ πανσκευεί, τῆς Αἰγυπτίων ἀποδεδράμηκε γῆς ὁ προπάτωρ Ἀβραάμ. δεῖ γὰρ ὁλοτρόπως ἀποφοιτᾶν καὶ πανοικὶ τρόπον τινὰ μεθορμίζεσθαι φιλεῖν εἰς τὴν ἔρημον, τοῦτ’ ἔστιν, εἰς ἀπαρενόχλητόν τε καὶ καθαρὰν διανοίας κατάστασιν, ὅθεν καὶ ἐν ἀρχαῖς ἡ τοῦ ἀνθρώπου φύσις ἐκβέβηκεν ἐνδείᾳ τῶν ἄνωθεν
 
 ἀγαθῶν ἀπονεύσασα πρὸς τὰ χείρω. τοῦτο γὰρ αἰνιγματωδῶς κατασημήνειεν ἂν ἡ εἰς ἀλλοτρίους κάθοδος ἀπὸ γῆς οἱονεὶ καὶ σκηνῆς τῆς ἐν ἀρχαῖς τε καὶ φιλαιτάτης, ἐν ᾗ καὶ θυσιαστήριον. παλινδρομοῦντες γὰρ οὕτως, ἕως ἂν ἐν χώρᾳ καὶ τόπῳ γενώμεθα τοῦ θυσιαστηρίου τοῦ ἐν ἀρχαῖς, τοῦτ’ ἔστι τοῦ πάλαι προσπεφυκότος ἁγιασμοῦ, καὶ ἡμεῖς ἐπικαλούμεθα τὸν τῶν ὅλων θεὸν τὸ προφητικὸν ἐκεῖνο πρόσρημα λέγοντες· κύριε, ἐκτὸς σοῦ ἄλλον οὐκ οἴδαμεν. τὸ ὄνομά σου ὀνομάζομεν.
 
 
 Β. Ἀστειότατα ἔφης.

Α. Ἴδοις δ’ ἂν τὸ χρῆμα ἡμῖν οὐχ ἑτέρως ἔχον καὶ τὰ ἐπὶ τοῖς υἱοῖς Ἰσραὴλ γεγονότα κατὰ καιροὺς εὖ μάλα διασκοπούμενος· οὓς ἐπείπερ εἷλον οἱ
 
 Αἰγύπτιοι λιμοῦ κατωθήσαντος ἐν ἀρχαῖς καὶ τοὺς ἄνωθέν τε καὶ ἐκ ῥίζης ἁγίων καὶ ἐλευθέρους εἰς ἀδόκητόν τε καὶ ἀμελέτητον αὐτοῖς καταζευγνύντες θητείαν, ἀγρίως κατεβιάζοντο τῆς ἐπ’ αὐτοῖς ὠμότητος τοιάνδε τινὰ συνθέντες τὴν ἀφορμήν. ἀνέστη γάρ, φησί, βασιλεὺς ἕτερος ἐπ’ Αἴγυπτον, ὃς οὐκ ᾔδει τὸν Ἰωσήφ. εἶπε δὲ τῷ γένει αὐτοῦ· ἰδοὺ τὸ ἐθνος τῶν υἱῶν Ἰσραὴλ μέγα πλῆθος καὶ ἰσχύει ὑπὲρ ἡμᾶς, δεῦτε κατασοφισώμεθα αὐτούς, μήποτε πληθυνθῇ, καὶ ἡνίκα ἐὰν συμβῇ πόλεμος, προστεθήσονται καὶ οὗτοι πρὸς τοὺς ὑπεναντίους καὶ ἐκπολεμήσαντες ἡμᾶς, ἐξελεύσονται ἐκ τῆς γῆς. ἐλύπει γάρ, οἶμαι, τὸν τῆς Αἰγυπτίων ἐξάρχοντα γῆς τὸ κἂν γοῦν ἑλέσθαι ποτὲ πρὸς ἐλευθερίαν ἰδεῖν τοὺς ἐξ ἀναγκαίου δεσμοῦ τοῖς οὐ κατὰ γνώμην ὑπεζευγμένοις.
 
 καὶ ἐπέστησεν αὐτοῖς, φησίν, ἐπιστάτας τῶν ἔργων, ἵνα κακώσωσιν αὐτοὺς ἐν τοῖς ἔργοις, καὶ ᾠκοδόμησαν πόλεις ὀχυρὰς τῷ Φαραὼ τήν τε Πειθὼν καὶ Ῥαμεσσῆ καὶ Ὧν, ἥ ἐστιν Ἡλίου πόλις. καρποὶ γὰρ ἦσαν τῆς ἀφορήτου πλεονεξίας τληπάθειαι μὲν αἱ διηνεκεῖς ἐπί τε πηλῷ καὶ πλινθείᾳ, πόλεις δὲ περιβόλοις πυργούμεναι καὶ τῶν ἐν ἀγροῖς χωμάτων ἐγέρσεις, ἀμισθὶ δὲ ταυτὶ καὶ σὺν ἱδρῶτι μακρῷ τοῖς πονοῦσι διεπεραίνετο.
 
 
 Ὑπὸ χεῖρα γὰρ ἑλόντες τὴν ἑαυτῶν οἱ κοσμοκράτορες τοῦ αἰῶνος τούτου τὰς ἀθλίας τῶν ἀνθρώπων ψυχὰς πηλῷ καὶ πλινθείαις καὶ τοῖς εἰς γῆν τε καὶ περὶ γῆν δρωμένοις
 
 ἐγκατατρύχουσι καὶ περισπασμῷ πονηρῷ τε καὶ ἀκερδεῖ προσδήσαντες - τοιάδε γὰρ τὰ σαρκὸς καὶ τὰ περὶ αὐτὴν ἔργα φαίνεται - πικρὰν ἀναγκάζουσι καὶ παμμόχθηρον κομιδῇ καταδέχεσθαι ζωήν, ἣ κατ’ οὐδένα τρόπον τοῖς ἐπιτηδεύειν ἠναγκασμένοις εἰσοίσει τὸ ὠφελοῦν. τί γὰρ ἂν τὰ σαρκὸς ἔργα τε καὶ πάθη τὴν ἀθλίαν ἡμῶν ὀνήσει ψυχήν; κέρδος δὲ ὥσπερ ἀνακείσεται παρ’ ἡμῶν διαβόλῳ καὶ δαίμοσι, καὶ τῆς τῶν ἀντικειμένων βασιλείας πλοῦτος ἔσται καὶ καύχημα, καθάπερ ἀμέλει καὶ τῷ Φαραὼ πρὸς εὐκλείας ἦν οὐ μικρᾶς ὡς ᾤετο τὸ ἀναδείμασθαι πόλεις αὐτῷ τοὺς ἐξ Ἰσραὴλ ἀσιτί τε καὶ ἀμισθὶ πρὸς τοῦτο ἥκειν ἠναγκασμένους.
 
 
 
 Β. Ὧδε ἔχει. καὶ γάρ τοι λίαν ἐστὶν ἐναργὴς ὁ λόγος.
 
 
 Α. Ἀνατύπωσιν δὴ οὖν καὶ οἱονεί πως εἰκόνα σαφῆ τῶν εἰκαίων τε καὶ ἀνιέρων ἐπὶ γῆς ἡμῶν σπουδασμάτων ὁ τῶν Ἰσραηλιτῶν ἀναγράφει πόνος ἐγκειμένου τε καὶ ἐπιθρώσκοντος αὐτοῦ τε τοῦ Σατανᾶ καὶ τῶν σὺν αὐτῷ δυνάμεων πονηρῶν, οὓς τοῖς τῶν ἐργοδιωκτῶν ὀνόμασιν ἡ θεία σημαίνει γραφή· τὸν πονηρὸν δὲ περισπασμὸν φαίην ἂν ἔγωγε ταυτὶ μεστὸν μὲν ἱδρῶτος καὶ πόνου, ἀναπεπλησμένον δὲ ὥσπερ πηλοῦ καὶ ἀκαθαρσίας καὶ βορβορώδους ἡδονῆς.
 
 
 Ἀλλ’ ἠλέει καὶ τότε θεὸς τοὺς ἀνοσιώτατά τε καὶ ἀγριώτατα ταῖς τῶν Αἰγυπτίων πλεονεξίαις κατῃκισμένους καὶ παρ’ αὐτὸ τὸ χρεὼν δουλεύοντας. ὑπουργὸν γὰρ τῆς εἰς αὐτοὺς ἡμερότητος
 
 τὸν πανάριστον εὐθὺς ἐποιεῖτο Μωσέα. ἢ γὰρ οὐχὶ καὶ εἰς ἡμᾶς αὐτοὺς τοῦτο δρῶντα θεὸν εὑρήσομεν; διωλισθηκόσι γὰρ ἡμῖν εἰς ἁμαρτίας χαρίζεται μὲν τὸν ἔλεον, μεσίτην δὲ ὥσπερ πρὸς ἐλευθέραν ἀναφέροντα ζωὴν ἐν ταῖς ἁπάντων καρδίαις τὸν οἰκεῖον εὐθὺς ἐνίησι νόμον.
 
 
 Β. Συνίημι, ὃ φής.

Α. Βούλει δὴ οὖν τῆς ἱστορίας τὸ πλάτος ἐπιτεμόντες ὡς ἔνι τὰ εἰκότα λέγωμεν;
 
 
 Β. Καὶ μάλα.
 
 
 Α. Γέγραπται τοίνυν ὡδί· καὶ μετὰ ταῦτα εἰσῆλθε Μωσῆς καὶ Ἀαρὼν πρὸς Φαραὼ καὶ εἶπον αὐτῷ· τάδε λέγει κύριος ὁ θεὸς Ἰσραήλ·
 
 ἐξαπόστειλον τὸν λαόν μου, ἵνα μοι ἑορτάσωσιν ἐν τῇ ἐρήμῳ. καὶ εἶπε Φαραώ· τίς ἐστιν, οὗ εἰσακούσομαι τῆς φωνῆς αὐτοῦ ὥστε ἐξαποστεῖλαι τοὺς υἱοὺς Ἰσραήλ; οὐκ οἶδα τὸν κύριον καὶ τὸν Ἰσραὴλ οὐκ ἐξαποστελῶ. οἱ μὲν γὰρ ἀμφὶ Μωσέα τε καὶ Ἀαρὼν τῆς Αἰγυπτίων χώρας τε καὶ γῆς ἀνεῖσθαι δεῖν διεβεβαιοῦντο τὸν Ἰσραὴλ θεοῦ καλοῦντος εἰς ἑορτήν· ἑορτὴ γὰρ ὄντως ἀληθὴς τὸν τῆς ἀνεθελήτου δουλείας ἀπολύσασθαι ζυγὸν καὶ ὑπὸ θεῷ γενέσθαι λοιπὸν καὶ τὰ αὐτῷ θυμήρη πληροῦν ἀντεξάγοντος οὐδενὸς ἤγουν τὸ αὐτῷ δοκοῦν ἀνθελέσθαι τε καὶ
 
 ἀγαπᾶν ἀναγκάζοντος.
 
 
 Ἀθυρογλωττεῖ δὲ λίαν ὁ Φαραὼ καὶ τῆς τοῦ θεοῦ δόξης καταθρασύνεται μήτε τὸν κύριον, ὅστις ποτέ ἐστιν, εἰδέναι λέγων μήτε μὴν ἀνήσειν τὸν Ἰσραήλ. καταλήγει δὲ οὐδαμῶς ὁ θεσπέσιος Μωσῆς, ἀποπεραίνεσθαι δὲ δεῖν τὸ τῷ θεῷ δοκοῦν εὖ μάλα διισχυρίζεται. παραποδίζοντος γὰρ εἰς ἐλευθερίαν ἰέναι τοῦ Σατανᾶ τούς, οἵπερ ἂν εἶεν ὑπ’ αὐτῷ γεγονότας κατανδρίζεσθαι χρὴ καὶ ἀμείνους γίνεσθαι παντὸς μέν, οἶμαι, διακωλύματος, ἥκιστα γε μὴν ὁρᾶσθαι δειλούς, ἀλλ’ ἐγκεῖσθαι λέγοντας· ὁ θεὸς τῶν Ἑβραίων προσκέκληται ἡμᾶς. πορευσόμεθα οὖν ὁδὸν τριῶν ἡμερῶν εἰς τὴν ἔρημον, ὅπως θύσωμεν τῷ θεῷ ἡμῶν, μή ποτε συναντήσῃ ἡμῖν θάνατος ἢ φόνος. ταυτὶ γὰρ εὐθὺς καὶ ὁ σόφος ἡμῖν τότε διεκεκράγει Μωσῆς. "οὐ γὰρ δὴ καθ’ ὁμοιότητα", φησί,
 
 "τὴν πρὸς ὑμᾶς, ὦ Αἰγύπτιοι, μόσχος ἡμῖν τοῖς Ἑβραίοις τὸ σέβας, ἀλλ’ οὐδὲ σῦς ἢ αἲξ ἢ βρέτας ἀνδρὸς καὶ πτηνῶν ἀποσκίασμα καὶ ἑρπετῶν εἰκόνες τὰ ἐν σηκοῖς ἱδρυμένα. ἐπικέκληται δὲ θεὸς καὶ δεσπότης, ὃς τόδε τὸ σύμπαν διετεκτήνατο. μέγας οὖν ἄρα καὶ τοῖς Αἰγυπτίων ἀσύντακτος καὶ ὑπὲρ πᾶσαν τὴν κτίσιν ὁ τῶν Ἑβραίων θεός, ὃς εἰς τὴν ἔρημον ἡμᾶς καλεῖ τὴν εὐάρεστον αὐτῷ θυσίαν προσκομιοῦντας ἐκεῖ."
 
 
 Σκοτισμὸς μὲν οὖν Αἴγυπτος ὀνομάζεται, χρῆναι δὲ οἶμαι καλῶς τούς, οἵπερ ἐσμὲν πνευματικοί, πνευματικῶς προσβάλλειν τοῖς ἐν σκιᾷ καὶ τύποις. δεῖ γὰρ ἡμᾶς ἀποφοιτῶντας εὖ μάλα παντὸς οἶμαί που πράγματος τοῦ κατασκοτεῖν εἰωθότος καὶ ὥσπερ τινὰ χώραν ἐκβεβηκότας τὴν ὑπὸ τῷ τυράννῳ κειμένην, φημὶ δὴ τῷ Σατανᾷ, τὸ ἐν ἁμαρτίαις εὔκολον,
 
 μεταχωρεῖν ἐπείγεσθαι νεανικῶς εἰς ἀνειμένην τε καὶ καθαρωτέραν ζωὴν καὶ πολιτείας ἐννόμου διαστείχειν ὁδὸν οὐχ ὑποκειμένης δαίμοσι· δυνησόμεθα γὰρ εὖ τότε τοὺς τῆς δικαιοσύνης καρποὺς καταθύειν τῷ θεῷ. στέλλεσθαι δὲ δεῖν τοὺς ἐξ Ἰσραὴλ ὁδὸν τριῶν ἡμερῶν διεβεβαιοῦτο κατὰ τὴν ἔρημον τὸ μηδὲ ἐγγὺς εἶναι τῶν τῆς φαυλότητος ὅρων καὶ ζωῆς τῆς τυραννουμένης διὰ τούτου δηλῶν. σκήπτεται δή τι καὶ σοφὸν ὁ θεσπέσιος Μωσῆς καὶ εὐαφόρμως δὴ λίαν ἀπονοσφίζεσθαι δεῖν τῆς Αἰγύπτου φησὶν τοὺς ὑπὸ θεοῦ κεκλημένους, μή πως γὰρ συναντήσῃ ἡμῖν θάνατος, φησίν, ἢ φόνος.
 
 
 
 Β. Καὶ τί δὴ τοῦτό ἐστιν; ἕτοιμον γὰρ οὐχὶ τοῖς ἐθέλουσι νοεῖν.
 
 
 Α. Ἐγὼ φράσω· Αἰγυπτίοις ἦν ἔθος, τετήρηται δὲ καὶ εἰς δεῦρο παρὰ τοῖς τῶν εἰδώλων προσκυνηταῖς τὸ δεῖν εἰσφοιτῶντας ἐν ἱεροῖς νεκρῷ περιτυχεῖν παραιτεῖσθαι σώματι. μολυσμὸν γὰρ εἶναι τὸν ἀνωτάτω φασὶ τὸ οὐχ ὅπως δὴ μόνον, εἴ τις ἕλοιτο θίγειν, ἀλλὰ γὰρ κἂν εἰ ἐν ψιλαῖς ταυτὶ παραπίπτοι θέαις. οὐκοῦν ἐκ τῶν παρὰ σφίσιν ἐθῶν ἀναπείθει φρονεῖν, ὡς οὐκ ἂν γένοιτο καθαρῶς τὸ θύειν αὐτοῖς, εἰ ἐξ ἀπροόπτου ποθὲν τοῦτο δρᾶν ἠργμένοις παρατύχοι νεκρὸς ἢ φόνος, τοῦτ’ ἔστιν ἢ νόμῳ φύσεως τετελευτηκὼς ἢ ὑπὸ τοῦ τῶν φονώντων ἐκβεβιασμένος.
 
 "ὑμῖν μὲν γάρ", ἔφασκεν, "ἱερά τέ ἐστι καὶ τεμένη κλεῖθρά τε καὶ πύλαι, ὧν εἴσω τυχὸν εἰσδεδραμηκόσιν ἐξέσται θύειν ἁγνῶς, ὥσπερ οὖν οἴεσθε κατὰ σφᾶς αὐτούς· ἡμᾶς δὲ ἀνάγκη κατὰ μέσην θύοντας πόλιν, ἐν τριόδοις τε καὶ ἐν ἀγροῖς ταῖς τῶν τεθνεώτων καταμολύνεσθαι θέαις. τὸ γὰρ ἀπεῖργον ὅρᾶν παντελῶς οὐδέν."
 
 
 Καὶ ὁ μὲν τῆς ἱστορίας λόγος ἔχοι ἂν ἡμῖν ὡς ἐν ἔθεσι τῶν Αἰγυπτίων τὸ πιθανόν, εἴη δ’ ἂν ὀρθῶς εἰρημένον τὸ ὑπὸ τοῦ πανσόφου Μωσέως, κἂν εἰ νοοῖτο πνευματικῶς. χρὴ γὰρ ἡμᾶς ὡς ἐν ἐρήμῳ θύειν καὶ ἑορτὴν ἁγίαν ἀποπεραίνειν θεῷ τῆς Αἰγυπτίων ἀπαίροντας, παραιτεῖσθαι δὲ καὶ θανάτου θέαν. σχολαίῳ γὰρ νῷ καὶ βεβηκότι μακρὰν τοῦ κατασκοτίζεσθαι κοσμικῶς καὶ τῶν εἰς νεκρότητα καὶ φθορὰν κατακομιζόντων πραγμάτων τὸν ὀφθαλμὸν
 
 ἀπαλλάττοντες θύσομεν καθαρῶς τῷ πάντων κρατοῦντι θεῷ. ἔργα δὲ νεκρὰ τὰ τῆς σαρκὸς ἂν εἴη τὰ πάθη. σκοτισμὸς δὲ κοσμικὸς ἡ ἐκ πονηρῶν καὶ εἰκαίων περισπασμῶν ἐπιθόλωσις τὸν καθαρόν τε καὶ διαυγῆ τῆς διανοίας αἰθέρα καταμολύνουσα· ὧν ὅτι προσῆκεν ἀπονοσφίζεσθαι τοὺς εἰλικρινῶς λατρεύειν ἐθέλοντας, καὶ ὁ τῆς ἱστορίας ἡμᾶς ἀναπείσει λόγος.

Β. Καὶ μὴν τοῦτό γέ ἐστιν οὐκ ἀσυμφανές· τὰ δ’ οὖν ἐφεξῆς διαπέραινέ μοι.
 
 
 Α. Τοὺς μὲν οὖν ἐξ Ἰσραὴλ δύσοιστος οἶμαί τις καὶ δριμὺς τῆς ἀρχαίας ἐλευθερίας εἰσέθει πόθος· ἀπονενευκότες δὲ ἤδη πρὸς τοῦτο δεινῶς κατηρέθιζον
 
 εἰς ὀργὰς τὸν τοῖς τῆς δουλείας ἐγκαταδέοντα ζυγοῖς. ἔργον δὲ εἶναι σχολῆς τὰς ἐπὶ τοιοῖσδε λέγων ἐπιθυμίας ἐγκατατείνεσθαι σφίσι τὸν ἐπὶ τοῖς ἔργοις ἱδρῶτα κελεύει τῆς μὲν ἐν ἔθει συντάξεως ἀνυπερθέ τως ἐξαιτουμένης, περιτεμνομένης δὲ ἀσυνήθως αὐτοῖς τῆς τῶν ἀχύρων διανομῆς· ἔφασκεν γάρ, ὅτι σχολάζετε, σχολασταί ἐστε, διὰ τοῦτο λέγετε, πορευθῶμεν καὶ θύσωμεν τῷ θεῷ ἡμῶν. νῦν οὖν πορευθέντες ἐργάζεσθε· τὸ γὰρ ἄχυρον οὐ δοθήσεται, καὶ τὴν σύνταξιν τῆς πλινθείας αὐτοὶ δώσετε. ἑ ώρων δὲ οἱ γραμματεῖς τῶν υἱῶν Ἰσραὴλ ἑαυτοὺς ἐν κακοῖς λέγοντες· οὐκ ἀπολείψετε ἀπὸ τῆς πλινθείας τὸ καθῆκον τῇ ἡμέρᾳ. συνήντησαν δὲ Μωσῇ καὶ Ἀαρὼν ἐρχομένοις εἰς συνάντησιν αὐτοῖς ἐκπορευομένων αὐτῶν ἀπὸ τοῦ Φαραὼ καὶ εἶπον αὐτοῖς· ἐπίδοι ὁ
 
 θεὸς ὑμᾶς καὶ κρίναι, ὅτι ἐβδελύξατε τὴν ὀσμὴν ἡμῶν ἐναντίον Φαραὼ καὶ ἐναντίον τῶν θεραπόντων αὐτοῦ δοῦναι ῥομφαίαν εἰς τὰς χεῖρας αὐτοῦ ἀποκτεῖναι ἡμᾶς.
 
 
 Ἢ γάρ, ὦ φιλότης, οὐκ ἀτρεκὲς εἶναι φής, ὡς ἐπειδὰν ἕλοιτό τις τῆς τοῦ διαβόλου πλεονεξίας ἀπολύσασθαι τὸν ζυγὸν καὶ τὸ λαμπρὸν καὶ ἐλεύθερον τῆς εἰς θεὸν λατρείας ἀντανελέσθαι καύχημα σχολάσαι τε καὶ γνῶναι τὸν ἀληθῶς δεσπότην κατὰ τὸ ἐν ψαλμοῖς ὑμνούμενον· σχολάσατε καὶ γνῶτε, ὅτι ἐγώ εἰμι ὁ θεός, ἐγκαλέσει μὲν ἡμῖν ὡς ἀνόσιόν τι χρῆμα τὴν ἐπὶ τῷδε σχολὴν καὶ
 
 θέλησιν, κατεξανίσταται δὲ τοῖς ἄλλοις ὁμοῦ πονηροῖς τε καὶ ἀκαθάρτοις πνεύμασιν ὁ πάντων ἐχθρός, σαρκικῆς μὲν καὶ γεώδους ἀκαθαρσίας καὶ τῶν ἐν κόσμῳ περισπασμῶν ἀκαταλήκτως ἔχεσθαι κατὰ τὸ ἑκάστῳ σύνηθες ἐπαναγκάζων ἀγρίως, ἀπέχεσθαι δὲ τῆς ἐντριβοῦς φαυλότητος ἥκιστα μὲν ἐφιείς, δυσπόριστον δὲ καὶ τοῦτο τιθείς, ὡς ἂν μὴ τῷ λίαν ἑτοίμῳ διαπτύοιτό τε καὶ εἰς κόρον ἴοι τὸ κακόν; το υτὶ γὰρ οἶμαι καταδηλοῦν τὸ ἐξαιτεῖν μὲν εὐτόνως τῆς πλινθείας τὴν σύνταξιν, τὰ δὲ δι’ ὧν ἂν γένοιτο ῥᾳδίως ἀποστερεῖν, τοῦτ’ ἔστιν τὸ ἄχυρον.
 
 
 Πεφύκαμεν δέ πως, τότε δὴ μάλιστα προθυμότατά τε καὶ εὐσθενέστατα τὰ συνήθη ζητεῖν καὶ θερμοτέραις ἐπιθυμίαις ἐπ’ αὐτὰ καταφλέγεσθαι, ὅτε τι φαίνοιτο μεταξὺ τὸ ὡς ἐξ ἀνάγκης ἀποφέρον ἐπὶ τὸ μὴ δύνασθαι τυχεῖν.
 
 θείου δὲ δὴ νόμου τὸν ἀνθρώπινον νοῦν τὰ αἰσχίω μεταπαιδεύοντος πικρά τις εἰσδύνει τότε δὴ μάλιστα ποθὴ καλοῦσα πρὸς τὰ αὐτὰ καὶ μονονουχὶ τοῦ νομοθέτου καταβοᾶν ἀναπείθουσα· καὶ τοῦδε δὴ πάλιν ὡς ἐν σκιαῖς ἀπόδειξις οἱ γραμματεῖς τῶν υἱῶν Ἰσραὴλ ἐντρυχόμενοί τε τοῖς ἔργοις καὶ τὴν ἐπ’ αὐτὰ ῥᾳδίαν οὐχ ὁρῶντες ὁδόν· ἀχύρου γὰρ ἦσαν ἐν σπάνει, ἐπῃτιῶντο δὲ λίαν Μωσέα τε καὶ Ἀαρὼν τῆς ἐπενηνεγμένης αἰτίας αὐτοῖς πρόφασιν αὐτοὺς γενενῆσθαι λέγοντες καὶ δυσαχθεστέραν ἀνατλῆναι τῆς πλεονεξίας τὴν ἔφοδον οὐχ ἑτέρου του χάριν ἢ ὅτι δὴ μόνον ἐλευθερίας αὐτοὺς εἰσέδυ πόθος τοῖς παρ’ αὐτῶν λόγοις ἀναπεπεισμένους.
 
 
 
 Β. Οὐ γὰρ οἴει λέγειν τὰ εἰκότα καὶ ἀληθῆ;
 
 
 Α. Παντάπασι μὲν οὖν, ὦ Παλλάδιε· ἅμα γὰρ ἡμᾶς ἐπιθυμία χρηστὴ καὶ λογισμὸς ἀγαθὸς ἀνεσόβησε τυχὸν πρὸς τὸ δεῖν ἑλέσθαι τὰ τῷ θεῷ δοκοῦντα καὶ νόμου τοῦ πρὸς εὐσέβειαν διαμεμνήμεθα· κατάγχει δὲ μάλιστα χειρόνως ἐπὶ τὸ σίνεσθαι πεφυκὸς ὁ πάντων ἐχθρός, πλὴν ἐκρύεται καὶ σώζει θεός. καὶ γοῦν ἔφη πρὸς Μωσέα· βάδισον, εἰπὲ τοῖς υἱοῖς Ἰσραὴλ λέγων· ἐγὼ κύριος καὶ ἐξάξω ὑμᾶς ἀπὸ τῆς δυναστείας τῶν Αἰγυπτίων καὶ ῥύσομαι ὑμᾶς ἐκ τῆς δουλείας αὐτῶν καὶ λυτρώσομαι ὑμᾶς ἐν βραχίονι ὑψηλῷ καὶ κρίσει μεγάλῃ καὶ λήψομαι ὑμᾶς εἰς λαὸν ἐμαυτῷ. καὶ ἔσομαι ὑμῶν θεός, καὶ γνώσεσθε, ὅτι ἐγὼ κύριος ὁ θεὸς ὑμῶν ὁ ἐξαγαγὼν ὑμᾶς ἐκ γῆς Αἰγύπτου, ἐκ τῆς δυναστείας
 
 τῶν Αἰγυπτίων.
 
 
 Ἀποτρέποντος γὰρ ἡμᾶς τοῦ Σατανᾶ καὶ πάσης ἀγαθῆς ἐξανιστάντος ἐπιθυμίας καὶ τῶν εἰς τοῦτο διανευμάτων, δι’ ὧν ἂν δύναιτο παρωθοῦντος τρόπων προτρέπει πρὸς θέλησιν ἀγαθὴν ὁ τοῦ θεοῦ νόμος, ἄθραυστον μὲν τὸν ἐπικουροῦντα δεικνύς, ἐλπίδι δὲ τῇ λιπαρωτάτῃ παραθήγων εἰς εὐτολμίαν καὶ πίστει νευρῶν καὶ θεῷ προσνέμων ὡς ἀληθῶς σωτῆρι καὶ λυτρωτῇ.
 
 
 Β. Ὡς πανάριστόν τι χρῆμα καὶ σωτήριον ἡ πίστις καὶ τὸ δεῖν ἕπεσθαι διψῇν τῷ θεῷ.

Α. Ὀρθῶς ἔφης. ἕρπει δὲ ὅτι πρὸς πέρας ἡ
 
 πίστις τὸ ἀγαθόν, εἴσῃ τοι καλῶς ἐκτελευτῶντος ἡμῖν τοῦ λόγου πρὸς τὸν ἴδιον σκοπόν. ἐπειδὴ γὰρ ἧκον πρὸς τὸν Φαραὼ διαλεξόμενοι πάλιν οἱ ἀμφὶ Μωσέα ἀνεῖναί τε τῆς Αἰγυπτίων καὶ ἀπολῦσαι δεσμῶν τῶν πάλαι τὸν Ἰσραὴλ ἀναπείσοντες, σημείοις ἐκδυσωπεῖν τοῖς ὑπὲρ λόγον ἤθελον ῥάβδου τε εἰς ὄφιν μεταπλασμὸν ἐπεδείκνυον καὶ ἔτι τοῦδε γε μείζονά τε καὶ ὑπερφερῆ κατορθοῦν δύνασθαι προχειρότατα διὰ θεοῦ σαφῶς ἐπηγγέλλοντο. ὁ δὲ τοῖς ἰδίοις ἰσουργεῖν ἐκέλευε μάγοις μονονουχὶ διὰ τούτου βοῶν· οὐκ ἀγνῶτες ἔργων τῶν τοιούτων ἡμεῖς. πλεῖστοι δὲ ὅσοι παρ’ Αἰγυπτίοις ἢ οἱ καθ’ ὑμᾶς· καὶ μελέτη μάγοις τὸ θαυματουργεῖν, οἷς καὶ ὑμεῖς ἐναρίθμιοι.
 
 
 Σκληρυνομένῳ δὲ λίαν καὶ οὐκ ἀνιέντι τὸν Ἰσραὴλ τέσσαρες δειναὶ καὶ ἀλλήλων χείρους ἐπιφέρονται
 
 πληγαί· ὕδατός τε γὰρ ἡ εἰς αἷμα μεταβολὴ παραδόξως ἐπράττετο βάτραχοί τε καὶ σκνίπες καὶ τελευταία κυνόμυια, μαλθακώτερον δὲ ἤδη πως ὡς ἐξ ἀνάγκης οὐ φορητῆς ἀπετέλουν τὸν Φαραώ. εἰσκαλεσάμενος δὴ τοὺς ἀμφὶ Μωσέα φησίν· εἰσελθόντες θύσατε κυρίῳ τῷ θεῷ ὑμῶν ἐν τῇ γῇ. καὶ εἶπε Μωσῆς· οὐ δυνατὸν γενέσθαι οὕτως·, τὰ γὰρ βδελύγματα τῶν Αἰγυπτίων θύσομεν κυρίῳ τῷ θεῷ ἡμῶν. ἐ ὰν γὰρ θύσωμεν κυρίῳ τῷ θεῷ ἡμῶν τὰ βδελύγματα τῶν Αἰγυπτίων ἐναντίον αὐτῶν, λιθοβοληθησόμεθα. ὁδὸν τριῶν ἡμερῶν πορευσόμεθα εἰς τὴν ἔρημον καὶ θύσομεν κυρίῳ τῷ θεῷ ἡμῶν, καθάπερ εἶπεν ἡμῖν. καὶ εἶπε Φαραώ· ἐγὼ ἀποστέλλω ὑμᾶς, καὶ θύσετε κυρίῳ τῷ θεῷ ὑμῶν ἐν τῇ ἐρήμῳ, ἀλλ’ οὐ μακρὰν ἀποτενεῖτε τοῦ πορευθῆναι.
 
 
 Ἀντεξάγοντι μὲν γὰρ τῷ
 
 Σατανᾷ καὶ ταῖς εἰς τὸ ἀγαθὸν ἡμῶν προθυμίαις ἀντιφέρεσθαι ἐγνωκότι νεανικῶς τὴν ἑαυτοῦ μισοπονηρίαν, ἀντανίστησι θεὸς καὶ κατάγχει θρασυνόμενον καὶ τιθασσεύει πληγαῖς. ὁ δὲ τότε μόλις ἐφίησι μὲν οὐχ ἑκών· πειρᾶται δ’ οὖν ὅμως ἀναπείθειν ἡμᾶς, ποιεῖσθαι μὲν οὐκ ἀκριβῆ τὴν εἰς θεὸν λατρείαν, μὴ μὴν ἔτι παντελῶς καὶ τῆς ἐπ’ αὐτῷ δουλείας ἀποφοιτᾶν. οὐ γὰρ ἔξω γῆς ἰδίας, ἀλλ’ ἐν αὐτῇ χρῆναι θύειν τοῖς Ἰουδαίοις ἐκέλευε. σοφώτατα δὲ Μωσῆς, οὐ δυνατὸν γενέσθαι οὕτω, φησί. γίνεται μὲν γὰρ ἀεὶ τῶν φαύλων εἰσηγητὴς ὁ τῆς ἁμαρτίας εὑρετής· ἐκπέμπει δὲ νόμος ὁ θεῖος αὐτὰ καὶ ἀποφάσκει τὸ δρᾶν, ἅπερ ἂν ἐκείνῳ δοκῇ. προσεκτέον τοιγαροῦν τοῖς ἐθέλουσι βιοῦν ὀρθῶς, οὐχ
 
 οἷσπερ ἂν λέγοι φενακίζων ὁ πονηρός, ἀλλ’ οἷς τὸ θεῖον ἡμῖν ἀναφωνεῖ χρησμῴδημα. λύχνος γάρ, φησί, τοῖς ποσί μου ὁ νόμος σου καὶ φῶς ταῖς τρίβοις μου.
 
 
 Β. Ἀληθές.
 
 
 Α. Συνέχοντος τοίνυν ἡμᾶς, ἤγουν καθείργειν ἐθέλοντος καὶ ὑπ’ αὐτῷ ποιεῖσθαι τοῦ πονηροῦ, λατρευτέον θεῷ τῷ κατὰ φύσιν μόνῳ καὶ διψυχίας ἰόντες ὡς ἀπωτάτω λέγωμεν, οὐ δυνατὸν γενέσθαι οὕτως. δύναται γὰρ οὐδεὶς δυσὶ κυρίοις δουλεύειν· ἢ γὰρ τὸν ἕνα μισήσει καὶ τὸν ἕτερον ἀγαπήσει· ἢ τοῦ ἑνὸς ἀνθέξεται καὶ τοῦ ἑτέρου καταφρονήσει.
 
 γέγραπται δὲ αὖ· οὐαὶ καρδίαις δειλαῖς καὶ χερσὶ παρειμέναις καὶ ἁμαρτωλῷ ἐπιβαίνοντι ἐπὶ δύο τρίβους. χρῆναι γὰρ ἔγωγέ φημι καθαρὰν καὶ ἀμώμητον ποιεῖσθαι λατρείαν τῷ πάντων κρατοῦντι θεῷ ἐκπεφοιτηκότας εἰσάπαν τῆς ὑπ’ ἐκείνῳ ζωῆς, οὕτω τε πρὸς τὴν ἀμείνω ζητεῖν ἰέναι γεννικῶς· ἄλλως τε τὰ βδελύγματα τῶν Αἰγυπτίων, φησί, θύσομεν κυρίῳ, τῷ θεῷ ἡμῶν. ἐὰν γὰρ θύσωμεν τὰ βδελύγματα τῶν Αἰγυπτίων ἐναντίον αὐτῶν, λιθοβοληθησόμεθα.
 
 
 Καὶ ὅσον μὲν ἧκεν εἴς γε τὸν τῆς ἱστορίας λόγον, εὐάφορμος ἡ παραίτησις. βδελύγματα γὰρ ἐνθάδε φησὶ τὰ σεβάσματα· μόσχοι δὲ ἦσαν τοῖς Αἰγυπτίοις τὸ σέβας. ταυτὶ δέ, φησίν, εἰ τῷ τῶν Ἑβραίων καταθύσομεν θεῷ, ἀκονήσομεν εἰς ὀργὰς πάντη τε καὶ πάντως τοὺς Αἰγυπτίους, δύσοιστον τὸ
 
 χρῆμα ποιουμένους. ἔσθ’ ὅτε καὶ πιθανὸς ὁ λόγος. ὅσον δὲ ἧκεν εἰς θεωρίαν πνευματικήν, οὐ μετρίαν ἔχει τὴν ὄνησιν. ὃ γὰρ οἶδε μάλιστα τιμᾶν καὶ ποιεῖται περὶ πολλοῦ ἀξιοῖ τε λόγου παντὸς ἡ τῶν δαιμονίων πληθὺς κατανεκροῦντες ἡμεῖς ἡδίστην τῷ θεῷ τελοῦμεν λατρείαν.
 
 
 Β. Πῶς ἔφης;
 
 
 Α. Ἢ γὰρ οὐχὶ τὰ τῆς σαρκὸς πάθη τίμια παρ’ ἑαυτοῖς; καὶ οὐχὶ πάντως δι’ ἑαυτά, ἀλλ’ ἐπείτοι δι’ αὐτῶν ὀλλύμεθα καὶ πρὸς δουλείαν τὴν ὑπ’ αὐτοῖς κατεσφίγμεθα;
 
 
 Β. Ἀληθές.
 
 
 Α. Ταυτὶ δὴ νεκροῦντες καὶ οἱονεὶ κατασφά ζοντες εἰς ὀσμὴν εὐωδίας ἐσόμεθα τῷ θεῷ. γράφει
 
 δὲ ὁ Παῦλος ὡδί· πα ραστήσατε τὰ σώματα ὑμῶν θυσίαν ζῶσαν, εὐάρεστον τῷ θεῷ, τὴν λογικὴν λατρείαν ὑμῶν. δρῴη δ’ ἂν τοῦτο τις ὀρθῶς νεκρῶν τὰ μέλη τὰ ἐπὶ τῆς γῆς, πορνείαν, ἀκαθαρσίαν, πάθος, ἐπιθυμίαν κακὴν καὶ τὴν πλεονεξίαν. ἕκαστον οὖν ἄρα τῶν ἐν ἡμῖν παθῶν Αἰγυπτίων τῶν νοητῶν ἐστι βδέλυγμα, τοῦτ’ ἔστι, σέβας τὸ τιμιώτατον. ὅτι γὰρ ἔθος τῇ θείᾳ γραφῇ βδέλυγμα λέγειν τὸ ἐν εἰδώλου τάξει καὶ οἱονεί τι σέβας, ἀναπείσει λέγων θεὸς διὰ τῆς Ἱερεμίου φωνῆς περὶ τῆς Ἰουδαίων συναγωγῆς· τί ἡ ἠγαπημένη ἐν τῷ οἴκῳ μου ἐποίησε βδέλυγμα; εἰ δὲ δή τις βούλοιτο λέγειν βδέλυγμα τῶν Αἰγυπτίων τὸ οἱονεὶ μίσημα καὶ παραίτησιν, οὐκ ἂν ἐξοίχοιτο τοῦ πρέποντος νοῦ· ἃ γὰρ ἔθος ἀεὶ μισεῖν καὶ καταβδελύττεσθαι τοῖς ἀκαθάρτοις
 
 πνεύμασι, ταυτὶ πρὸς ἡμῶν εἰς ὀσμὴν εὐωδίας ἀνακείσεται τῷ θεῷ καὶ θυσία πνευματική· πίστις, πραότης, ἐγκράτεια, σωφροσύνη, φιλαλληλία καὶ τῆς εἰς θεὸν γνησιότητος τὰ αὐχήματα.
 
 
 Β. Καὶ τίνες ἂν εἶεν οἱ ἐν τῇ γῇ θύοντες τοῦ Πονηροῦ; νοοῖντο δ’ ἂν τίνες καὶ οἱ ἔξω γῆς;
 
 
 Α. Οἱ μὲν γὰρ οὔπω τῆς Αἰγυπτίων ἐκβεβηκότες καὶ θεῷ θύοντες ἐν αὐτῇ πολλοὶ λίαν καὶ ἀριθμοῦ τάχα που κρείττονες· οἱ δὲ ἔξω τε καὶ ἐν
 
 ἐρήμῳ κομιδῇ βραχεῖς καὶ ἀπόλεκτοι· πολλοὶ γάρ εἰσι κλητοί, φησίν, ὀλίγοι δὲ ἐκλεκτοί. κεκλήμεθα μὲν οὖν εἰς ἐλευθερίαν πάντες διὰ πίστεως τῆς ἐν Χριστῷ καὶ ἐκλελυτρώμεθα τυραννίδος διαβολικῆς ἀποφέροντος ἡμᾶς εἰς τοῦτο Χριστοῦ προανατυπουμένου τοῖς πάλαι καλῶς ὡς ἐν Μωσῇ τε καὶ Ἀαρών, ἵν’ ἐν ταὐτῷ τὸν Ἐμμανουὴλ νομοθέτην ὄντα καὶ ἀρχιερέα καὶ ἀπόστολον οἰκονομικῶς ἐννοῇς. οἱ δέ γε πλεῖστοι τῶν κεκλημένων ἐμφιλοχωροῦσιν ἔτι τοῖς πάλαι κακοῖς, διανοίᾳ δὲ οὔπω τῇ ὁλοσχερεῖ κοσμικῆς ἀπάτης ἐκβεβηκότες, ὡς ἐν γυμνῇ τε καὶ μόνῃ τῇ πίστει λατρεύουσι θεῷ. τούτους εἶναί φαμεν τοὺς ἐν Αἰγύπτῳ θύοντας, ἤγουν ἔξω βραχὺ γεγονότας. οὐ μακρὰν γὰρ ἀποτενεῖτε, φησὶν ὁ σκληροκάρδιος Φαραώ, κἂν εἰ τῆς Αἰγυπτίων ἐκτρέχοιτε γῆς.
 
 οἵ γε μὴν ὁλοκλήρῳ μεταστάσει τῇ εἰς ἀγαθὸν εὐα ρεστεῖν ἐθέλοντες τῷ θεῷ ἀπηλλαγμένοι τε εἰσάπαν συγχύσεως κοσμικῆς ἔξω φέρονται τῆς Αἰγυπτίων καὶ τὴν τυράννου διαδιδράσκουσι χεῖρα καὶ καθάπερ ἐν ἐρήμῳ τῇ σχολαίᾳ τε καὶ ἀνειμένῃ ζωῇ καθαροὶ καθαρῶς θύουσι τῷ θεῷ.
 
 
 Φαίην δ’ ἂν ἔγωγε καὶ καθ’ ἕτερόν τινα τρόπον ἀποτάτω δεῖν τῆς Αἰγυπτίων φέρεσθαι γῆς τοὺς ἐκ τοῦ λατρεύειν τῇ κτίσει παρὰ τὸν κτίσαντα πρὸς ἀλήθειαν τρέχοντας καὶ εἰς ἐπίγνωσιν κεκλημένους τοῦ κατὰ φύσιν ὄντος θεοῦ. ἐκβεβήκασι γὰρ οὔπω τελείως οἱ τὰ τῆς ἀρχαίας ἀπάτης οὔπω τῆς ἑαυτῶν διανοίας ἀποτρίβοντες λείψανα. παρατηροῦνται γάρ τινες ἡμέρας καὶ μῆνας καὶ καιροὺς καὶ ἐνιαυτούς. οὗτοι πρὸς τὸ ἐλεύθερον ἀξίωμα διὰ Χριστοῦ κεκλημένοι τὴν
 
 Αἰγυπτίων οἰκοῦντες ἔτι θύουσι τῷ θεῷ τὸν οὐ λίαν ἂν ἀβούλητον τῷ Σατανᾷ διασώζοντες βίον. εἰ δὲ δή τις ἐξοίχοιτο παντελῶς τοῖς ἀρχαίοις ἔθεσιν ἐρρῶσθαι φράσας, ἐν ἐρήμῳ θύει καὶ τὴν ἐπαίνου παντὸς ἀξίαν ἐπιτηδεύει ζωήν.

Β. Σύμφημι· νοεῖς γὰρ ὀρθῶς. ἴτω δὲ αὖθις ἡμῖν κατὰ ῥοῦν ὁ λόγος.
 
 
 Α. Οὐκοῦν ψευδομυθεῖ μὲν ὁ Φαραὼ καὶ ἀρνεῖται τὴν ὑπόσχεσιν, ἀνίησι δὲ οὔτι πω τοὺς ἐξ Ἰσραήλ. εἶτα τρισὶν ἑτέραις πληγαῖς καταικίζεται καὶ κατανεύει μόλις ἀνήσειν εἰπών· ἥλω τε ψευδοεπήσας πάλιν. ψεύστης γάρ ἐστι καὶ ἐν τῇ ἀληθείᾳ οὐχ ἕστηκε, κατὰ τὴν τοῦ σωτῆρος φωνήν. χάλαζαν δὲ
 
 τὴν ῥαγδαιοτάτην ἐνίησι τοῖς Αἰγυπτίοις ἀπειλοῦντος θεοῦ καὶ δὴ καὶ ἐνιέντος καὶ μὴν ἀκρίδα τὴν ἀγρολέτειραν, εἴπερ τι χρὴ καὶ ἐξ Ἑλλήνων φωνὴν ἑλόντας εἰπεῖν. τότε δή, τότε καὶ μόλις οἱ πάλαι δεινοί τε καὶ ἄθραυστοι τῆς τοῦ Φαραὼ βδελυρίας ὑπασπισταὶ πλείστην ὅσην αὐτοῦ ποιοῦνται καταβοὴν λέγοντες· ἕως τίνος ἔσται ἡμῖν τοῦτο σκῶλον; ἐξαπόστειλον τοὺς ἀνθρώπους, ὅπως λατρεύσωσι κυρίῳ τῷ θεῷ αὐτῶν. ἢ εἰδέναι βούλει, ὅτι ἀπόλωλεν Αἴγυπτος;
 
 
 Καί μοι πάλιν ἐντεῦθεν ἔπεισι νοεῖν, ὡς ἔστι που τάχα τῶν ὑφ’ ἑαυτῷ δυνάμεων ἀμείνων ὁ Σατανᾶς, ἐφ’ οἷς ἂν αὐτῷ τὸ νικῆσαι πρέποι. αἱ μὲν γάρ, ὡς
 
 ἔοικε, σκληραὶ μέν εἰσιν ἄγαν καὶ ἀμείλικτοι κομιδῇ καὶ ὀψὲ μὲν καὶ μόλις ἰοῦσαι δ’ οὖν ὅμως κἂν γοῦν εἰς μετρίαν αἴσθησιν τῆς θείας ὀργῆς· ὁ δέ ἐστιν ἀγριότητι τῇ ὑπὲρ λόγον ὑπερφερὴς καὶ κατεσκληκὼς εἰς ἄκρον. γέγραπται γάρ, ὅτι ἡ καρδία αὐτοῦ πέπηγεν ὥσπερ λίθος, ἕστηκε δὲ ὥσπερ ἄκμων ἀνήλατος. πλείστης οὖν ὅσης γενομένης ἐπ’ αὐτῷ τῆς καταβοῆς, ἔφη μόλις τοῖς ἀμφὶ Μωσέα· πορεύεσθε καὶ λατρεύσατε κυρίῳ τῷ θεῷ ὑμῶν. τίνες δὲ καί τίνες εἰσιν οἱ πορευόμενοι; καὶ λέγει Μωσῆς· σὺν τοῖς νεανίσκοις ἡμῶν καὶ τοῖς πρεσβυτέροις ἡμῶν πορευσόμεθα, σὺν τοῖς υἱοῖς καὶ ταῖς θυγατράσι καὶ προβάτοις καὶ βουσὶν ἡμῶν· ἔστι γὰρ ἡ ἑορτὴ κυρίου τοῦ θεοῦ ἡμῶν. καὶ εἶπε πρὸς αὐτούς· ἔστω οὕτως κύριος μεθ’ ὑμῶν, καθ’ ὅτι ἀποστέλλω ὑμᾶς, μὴ καὶ τὴν
 
 ἀποσκευὴν ὑμῶν· ἴδετε, ὅτι πονηρία πρόκειται ὑμῖν. μὴ οὕτως· πορευέσθωσαν δὲ οἱ ἄνδρες, καὶ λατρεύσατε τῷ θεῷ, τοῦτο γὰρ αὐτοὶ ζητεῖτε.
 
 
 Σύνες δὴ οὖν, ὦ φιλότης, ὡς ἀρίστην μὲν ὁ Μωσῆς ποιεῖσθαι δεῖν ἔφασκε τὴν ἀνάζευξιν· ὁ δέ, οὐχ οὕτω φησίν· ἀνήσειν δὲ ἀπὸ μέρους καὶ ὁμήρευσιν τρόπον τινὰ ταῖς τῶν ἀπαιρόντων ὑποστροφαῖς δεῖν ἔφη τὸ λειπόμενον καὶ αὐτῆς ἀπομενούσης ἐν Αἰγύπτῳ τῆς ἀποσκευῆς. οἰχέσθω γὰρ δὴ πᾶς μὲν ὑμῶν νεανίας, φησί· πᾶν δὲ γένος τὸ ἐν ἀκμαῖς. ὁ δέ γε θεῖος Μωσῆς, ὅτι προσῆκεν ἀπαίρειν εὖ μάλα διϊσχυρίζεται παροφθέντος οὐδενός· ἀλλ’ ὁμοῦ τοῖς ἐν ἥβῃ καὶ ἐν δυσμαῖς ἡλικίας υἱοῖς τε καὶ θυγατράσι καὶ βοῶν ἀγέλαις καὶ ἑτέροις θρέμμασι.
 
 
 Καὶ γάρ τοι προσήκει τοὺς τῆς ἀληθοῦς ἐλευθερίας μεταποιεῖσθαι
 
 σπουδάζοντας τῶν μὲν ἐν κόσμῳ φιλεῖν ἀπαλλάττεσθαι κακῶν καὶ τρίβον ἰέναι τὴν ἐπ’ ἀρεταῖς, οὐδὲν τὸ παράπαν τῆς ἑαυτῶν ψυχῆς τε καὶ διανοίας ἀφιέντας λείψανον, δι’ οὗ δὴ πάλιν ταῖς τοῦ πονηροῦ πλεονεξίαις ὑπενεχθεῖεν ἄν. καλεῖ δὲ πρὸς τοῦτο ὁ θεῖος νόμος νεανίσκους καὶ παρθένους, πρεσβύτας μετὰ νεωτέρων, κατὰ τὴν τοῦ ψάλλοντος φωνήν, καὶ πᾶν εἶδος τῆς ἐν Χριστῷ νοουμένης ἡλικίας. οἷς καὶ ὁ θεσπέσιος Ἰωάννης προσεφώνει λέγων· ἔγραψα ὑμῖν, παιδία, ὅτι ἐγνώκατε τὸν πατέρα· ἔγραψα ὑμῖν, πατέρες, ὅτι ἐγνώκατε τὸν ἀπ’ ἀρχῆς· ἔγραψα ὑμῖν, νεανίσκοι, ὅτι ἰσχυροί ἐστε καὶ ὁ λόγος τοῦ θεοῦ ἐν ὑμῖν μένει καὶ νενικήκατε τὸν πονηρόν.
 
 
 Εἶεν δ’ ἂν καὶ ἑτέρως νεανίαι μὲν εἰς ἀνδρείας τύπον, φρονήσεως δὲ πρεσβύται, νηπιότητος δὲ τῆς ἐν
 
 Χριστῷ νοουμένης υἱοί τε καὶ θυγατέρες· σὺν ἀνδρείᾳ γὰρ καὶ φρονήσει καὶ ἁπλότητι τῇ κατὰ θεὸν ἀπαροῦμεν ἐξ ἁμαρτίας εἰς ἁγιασμόν. ἀνδρίζεσθε γάρ, φησί, καὶ κραταιούσθω ἡ καρδία ὑμῶν. καὶ αὖ· γίνεσθε φρόνιμοι ὡς οἱ ὄφεις καὶ ἀκέραιοι ὡς αἱ περιστεραί. πρόβατα δὲ καὶ βόας συναποτρέχειν εἰπὼν κατασημαίνειν ἂν οἶμαί που, ὅτι προσήκει μηδὲ αὐτὰ μεθεῖναι τῷ Σατανᾷ τὰ σωματικά τε καὶ ἀλογώτερα τῶν ἐν ἡμῖν κινημάτων. καὶ γοῦν ὁ θεσπέσιος γράφει Παῦλος· ὥσπερ γὰρ παρεστήσατε τὰ μέλη ὑμῶν δοῦλα τῇ ἀκαθαρσίᾳ καὶ τῇ ἀνομίᾳ εἰς τὴν ἀνομίαν, οὕτω νῦν παραστήσατε
 
 τὰ μέλη ὑμῶν δοῦλα τῇ δικαιοσύνῃ εἰς ἁγιασμόν.
 
 
 Β. Ἀνθ’ ὅτου δὴ οὖν ἀνίησι μὲν τοὺς ἐν ἥβῃ καὶ ἐν ἀκμαῖς, μεταποιεῖται δὲ τῶν ἑτέρων ὁ Φαραώ;
 
 
 Α. Τίνα γὰρ εἶναι φὴς τὰ ἐν Αἰγύπτῳ μένοντα;
 
 
 Β. Ἦσαν, οἶμαί που, γύναια δὴ πάντως, παῖδες ἄνηβοι καὶ ἀσθενεῖς πρεσβύται καὶ ἄλογος κτῆσις.
 
 
 Α. Εἶτα, ὦ βέλτιστε, πῶς οὐκ ἐκεῖνο εὐθὺς διανοῇ;
 
 
 Β. Τὸ ποῖον φής;
 
 
 Α. Τοὺς μὲν γὰρ σφριγῶντάς τε καὶ νέους καὶ
 
 ἀκμαιοτέραν ἔχοντας τὴν ἕξιν εἰς εὐσέβειαν ἡγεῖται φορτικούς· ἀπαλλακτιᾷ γάρ, οἶμαι, καὶ οὐχ ἑκὼν τῶν ἀνθεστηκότων, οἳ καί εἰσιν ἀντιπράττειν οἷοί τε καὶ σφίσιν αὐ τοῖς ἐπαμύνειν ἀδικουμένοις κατά γε τὸ ἀντίστητε τῷ διαβόλῳ, καὶ φεύξεται ἀφ’ ὑμῶν. μεταποιεῖται δὲ λίαν τοῦ μὴ ἀνδρίζεσθαι πεφυκότος καὶ ὡς γένος ἀδρανὲς καὶ ἀφιλοπόλεμον ἀγαπᾷ τὸ νοσοῦν ἐν ἑαυτῷ φρόνημα τὸ θῆλυ καὶ μαλθακὸν καὶ τὸ οἷον ἀφηβηκός τε καὶ ἄναλκι καὶ μειρακιῶδες ἔτι καὶ τὸ παχύ τε καὶ ἀλογώτερον ὡς ἐν τύπῳ βουσί τε καὶ προβάτοις.
 
 
 Β. Εὖ ἔφης.

Α. Ψευδομυθεῖ δὲ πάλιν ὁ σκληρόνους τε καὶ ἀκαμπὴς Φαραώ. εἶτα ταῖς τῆς ἀκρίδος ἐμβολαῖς ὅλης, ὡς ἔπος εἰπεῖν, δαπανωμένης αὐτῷ τῆς χώρας μετάπεμπτον ποιεῖται Μωσέα συνεισθέοντος Ἀαρὼν καί φησι· πορευθέντες λατρεύσατε κυρίῳ τῷ θεῷ ὑμῶν, πλὴν τῶν προβάτων καὶ τῶν βοῶν ὑπολείπεσθε, καὶ ἡ ἀποσκευὴ ὑμῶν ἀποτρεχέτω μεθ’ ὑμῶν. καὶ εἶπε Μωσῆς· ἀλλὰ καὶ σὺ δώσεις ἡμῖν ὁλοκαυτώματα καὶ θυσίας, ἃ ποιήσωμεν κυρίῳ τῷ θεῷ ἡμῶν· καὶ τὰ κτήνη ἡμῶν πορεύσεται μεθ’ ἡμῶν, καὶ οὐχ ὑποληψόμεθα ὁπλήν· ἀπ’ αὐτῶν γὰρ ληψόμεθα λατρεῦσαι κυρίῳ τῷ θεῷ ἡμῶν.
 
 
 Β. Καὶ τίνα τοῖς εἰρημένοις παρά γε τοῦ πανσόφου Μωσέως ἐφαρμόσαιμεν ἂν τὴν διάνοιαν; ἢ πῶς ἄν τις λάβοι τὰ ἐξ Αἰγύπτου καὶ Φαραὼ καὶ ἀναθείη
 
 θεῷ;
 
 
 Α. Καὶ μήν, ὦ ἑταῖρε, σαφὴς ὁ λόγος. ὁ μὲν γὰρ τοῖς εὐσεβεῖν ἐθέλουσιν ἀνθεστηκὼς καὶ μαχόμενος, εἰ μὴ παντελῶς ἐξείη τὸ ὑπ’ αὐτῷ κεῖσθαί τινας, κἂν γοῦν ἐκ μέρους τοῦτο ἔχειν ἐπιθυμεῖ· ὁ δέ γε τοῦ θεοῦ νόμος τομωτάτην τινὰ ποιεῖσθαι διδάσκει τὴν ἀποφοίτησιν οὐδ’ ὁπωστιοῦν ὑπ’ αὐτῷ κεῖσθαί τε καὶ μένειν ἐῶντας, οὐ ψυχῆς, οὐ νοῦ μόριον, οὐ σωματικοῦ κινήματος ἀφορμήν. προσέτι δὲ δεῖν καὶ τῆς ἐν κόσμῳ ζωῆς τὰ κάλλιστά τε καὶ ἐξαίρετα προσκομίζειν θεῷ. τοῦτο γὰρ οἶμαι δηλοῦν τὸ ἐξ Αἰγύπτου λαβεῖν καὶ καταθῦσαι θεῷ. ἢ οὐχὶ
 
 τουτὶ δρῷεν ἂν οἱ διὰ σοφίας κοσμικῆς τοῖς ἱεροῖς τε καὶ θείοις ἡμῶν ἐπαγωνιζόμενοι δόγμασιν καὶ τὸ λαμπρὸν ἐν λέξει καὶ τὸ ἐν εἰδήσει πικρὸν θηρώμενοι καὶ τὴν λογικὴν λατρείαν ἐπιτελοῦντες θεῷ; πᾶσα μὲν γὰρ σοφία παρὰ κυρίου, κατὰ τὸ γεγραμμένον. ἀλλ’ ἐν πνεύματι κοσμικῷ τοὺς παρ’ Ἕλλησι ποιητὰς τε καὶ λογογράφους εἰς τοῦτο λαμπρότητος τῆς κατ’ εὐγλωττίαν ἀφικέσθαι φαμέν. καὶ γοῦν ὁ θεσπέσιος Παῦλος· οὐ τὸ πνεῦμα τοῦ κόσμου τούτου, φησí, ἐλάβομεν, ἀλλὰ τὸ πνεῦμα τὸ ἐκ τοῦ θεοῦ, ἵνα ἴδωμεν τὰ ὑπὸ τοῦ θεοῦ χαρισθέντα ἡμῖν· ἃ καὶ λαλοῦμεν οὐκ ἐν διδακτοῖς σοφίας ἀνθρωπίνης λόγοις, ἀλλ’ ἐν ἀποδείξει πνεύματος.
 
 
 Ὅτι δὲ ἦν, ἀληθῶς ὁ Μωσῆς ἐν σκιαῖς ἔτι τὰ ἐξαίρετα τῆς ἐν κόσμῳ ζωῆς οὐκ ἀπόβλητα γενήσεσθαι λέγων τῷ κατὰ φύσιν
 
 θεῷ, παραχρῆμα δείκνυσιν ἐναργῶς, πλὴν ὡς ἐν τύπῳ καὶ σκιᾷ. θεοῦ γὰρ προστάττοντος σκυλεύειν τοὺς Αἰγυπτίους σκεύη χρυσᾶ τε καὶ ἀργυρᾶ χρήσασθαι δεῖν ἔφη παρά τε συσκήνου καὶ γείτονος, ὃ δὴ καὶ περαίνεται διὰ γυναικῶν. ψίθυρον γὰρ ἀεί πώς ἐστι τὸ χρῆμα καὶ λαλίστατον καὶ πρὸς ἀπάτην εὐμήχανον. σκεύη δὲ οἶμαι χρυσᾶ τε καὶ ἀργυρᾶ παρὰ τῶν Αἰγυπτίων εἴη ἄν, καθάπερ ἀρτίως ἔφην, τὰ οἷς ἦν εἰκὸς κατασεμνύνεσθαι τῶν ἐν κόσμῳ τινάς, εἰ καὶ μὴ θεὸν εἴδησαν τὸν ἀληθινόν. ἔστι δέ, ὅ φημι, τοιόνδε τι πάλιν. κοινὰ μὲν γὰρ ἅπασιν ἀνθρώποις τὰ νοῦ τε καὶ ψυχῆς κινήματα καὶ ἡ πρὸς πᾶν ὁτιοῦν ἐπιτηδειότης ἀγαθοῦ τε καὶ πονηροῦ. ἀλλ’ οἱ μὲν τοῖς τῆς φύσεως πλεονεκτήμασιν ἀποκεχρημένοι καλῶς τὸν εὐκλεᾶ καὶ ἐξαίρετον κατορθοῦσι βίον.
 
 οἵ γε μήν, ἐφ’ ἃ μὴ προσῆκεν ἀνοητότατα παρατρέποντες παρασημαίνουσί πως τὰ τῆς φύσεως ἀγαθὰ καὶ τὴν ἐπὶ τοῖς αἰσχίστοις ἰέναι τρίβον. ἀνδρεία τε γὰρ καὶ φρόνησις καλὰ μὲν τοῖς ἄριστα κεχρημένοις, ἐπιζήμια δὲ τοῖς οὐκ ἔχουσιν ὀρθῶς· ἔξεστι μὲν γὰρ ἀνδρίζεσθαι καὶ φρονεῖν σὺν ἐπαίνῳ καὶ κρότοις· ἔξεστι δὲ αὖ σὺν πολλῇ δὴ ταῦτα κεκτῆσθαι καταβοῇ. ταυτὶ δὲ κοινὰ καὶ ἐν πᾶσίν ἐστι καὶ ἐν τοῖς ἔτι πλανωμένοις καὶ ἐν τοῖς εἰδόσι θεόν.
 
 
 Ὅταν οὖν ἡ πάλαι φαυλότητος ἐργάτις ἀνδρεία καὶ τὸ ἐν συνέσει πικρὸν μετατρέποιντο πρὸς ἡμῶν εἰς τὸ δοκοῦν τῷ θεῷ, μονονουχὶ καὶ ἐξ Αἰγυπτίων ληφθέντα καὶ ἐκ τῆς ἐν κόσμῳ ζωῆς ἱερά καὶ εὐπρόσδεκτα γενήσεται τῷ θεῷ· μεταρυθμίζεται γὰρ εἰς ἀρετῆς χρείαν καὶ εἰς ὑπουργίαν ἁγιασμοῦ, καθάπερ ἀμέλει τὰ ἐξ Αἰγύπτου
 
 σκεύη χρυσᾶ τε καὶ ἀργυρᾶ πρὸς κατασκευήν τε καὶ ἀποτέλεσμα τῆς ἁγίας σκηνῆς ἀνεδείχθη χρήσιμα.
 
 
 Μετὰ δὲ τὸ σκυλεῦσαι τοὺς Αἰγυπτίους καὶ τῶν πρωτοτόκων τὸν θάνατον λελύτρωνται μόλις οἱ ἐξ Ἰσραὴλ καταθύσαντες τὸν ἀμνὸν εἰς τύπον Χριστοῦ· ἦν γὰρ οὐχ ἑτέρως δύνασθαι τοῦ τοιοῦδε τυχεῖν, ἐπείπερ ἐστὶ πᾶσα λύτρωσις ἐν Χριστῷ καὶ δι’ αὐτοῦ πᾶσα δόσις ἀγαθή. ἐκπέμπονται δὲ τῆς Αἰγυπτίων κατὰ μέσην νύκτα μονονουχὶ σκότους τε ὁμοῦ καὶ δουλείας ἀπαλλαττόμενοι. ἐν γάρ τοι σκότῳ τῷ νοητῷ καὶ οὐκ ἐν φωτὶ τῷ θείῳ τὸ δοῦλον εἰς ἁμαρτίαν ἀεί πως εἶναι φιλεῖ. πᾶς γὰρ ὁ τὰ φαῦλα πράσσων μισεῖ τὸ
 
 φῶς, κατὰ τὴν τοῦ σωτῆρος φωνήν. ἄζυμον δὲ τὸ σταῖς ἐκφέρεται καὶ ἐπισιτισμοῦ δίχα φεύγουσι. κατεβιάζοντο γάρ, φησίν, οἱ Αἰγύπτιοι τὸν λαὸν σπουδῇ ἐκβαλεῖν αὐτοὺς ἀπὸ τῆς γῆς. εἶπαν γάρ, ὅτι πάντες ἡμεῖς ἀποθνήσκομεν. ἀνέλαβε δὲ ὁ λαὸς τὸ σταῖς αὐτῶν πρὸ τοῦ ζυμωθῆναι, τὰ φυράματα αὐτῶν ἐνδεδεμένα ἐν τοῖς ἱματίοις αὐτῶν ἐπὶ τῶν ὤμων. οὐ γὰρ οἶμαι δεῖν τοὺς τῷ θεῷ κολλᾶσθαι μέλλοντας οἰκειότητά τε τὴν πρὸς αὐτὸν ᾑρημένους κακίας λείψανον ἐπιφέρεσθαι κοσμικῆς, οὔτε μὴν ἀλλοτρίαις τε καὶ ἀνιέροις ἐφοδιάζεσθαι τροφαῖς, δῆλον δὲ ὅτι ταῖς νοηταῖς· ἀζύμους δὲ εἶναι φιλεῖν ἄρτους τὸ ἐφίεσθαι λοιπὸν τοῦ ζωογονοῦντος τὸν κόσμον· ἑορτάσειαν γὰρ οἱ τοιοίδε καθαρῶς καὶ τὴν ἀξιόλη πτον τῷ θεῷ λατρείαν ἀποπεραίνοντες ὑπ’ αὐτῷ
 
 μένουσι διαπαντός.
 
 
 Β. Ἄραρεν οὖν, ὅτι καθάπερ τινὸς γῆς ἁγίας τε καὶ ἱερᾶς ἐφικέσθαι χρὴ τοὺς οἵπερ ἂν εἶεν φιλόθεοί τε καὶ ἀγαθοὶ τῆς ὑπὸ Χριστῷ καὶ ἀτυραννεύτου ζωῆς· ἐπείγεσθαι δὲ καταθύειν οὐκ ἐν τῇ τῶν ἐχθρῶν, τοῦτ’ ἔστιν, οὐκ ὄντας ἐν ἕξει τῇ φιλαμαρτήμονι καὶ οὐκ ἀμωμήτῳ λίαν, ἐν προθυμίαις δὲ μᾶλλον ταῖς εἰς ἀρετὴν καὶ ἐν ἠθῶν καταστάσει τῆς τοῦ διαβόλου τυραννίδος ἐξῳκισμένῃ.

Α. Μὴ ἑτέρως ἔχειν ὑπολάβοις ἢ οὕτως, ὦ τᾶν· πεποίηται γὰρ ὀρθῶς ἡμῖν ὁ λόγος. πάρα δέ, εἰ δοκεῖ, καὶ δι’ ἑτέρας ταυτὶ θεωρεῖν εἰκόνος. ἐπειδὴ γὰρ διὰ τῆς εἰς πᾶν ὁτιοῦν τῶν ἐκτόπων ἀποδρομῆς
 
 καταλυπεῖν ἀπετόλμων τὸν τῶν ὅλων σωτῆρα θεὸν οἱ τὴν ἁγίαν οἰκοῦντες πόλιν, φημὶ δὴ τὴν Ἱερουσαλήμ, ὑπὸ χεῖρα γεγόνασι τῶν Βαβυλωνίων, οἳ καὶ δορικτήτους ἑλόντες θητεύειν ἐκέλευον. εἴκειν γὰρ ἦν τοῖς κρατοῦσιν ἀνάγκη, καὶ οὐχ ἑκόντας αὐτούς. οἱ δὲ ἀλύοντες λίαν καὶ ἐπὶ ταῖς ἀδοκήτοις συμφοραῖς κατοιμώζοντες κἂν γοῦν βραχεῖαν εὑρέσθαι τοῦ πόνου παραψυχὴν ἐζήτουν ἔσθ’ ὅτε. τοῦτο δὲ ἦν ταῖς εἰς θεὸν ὑμνῳδίαις τῆς ἐνούσης αὐτοῖς ἀνίας ἀπαμβλύνεσθαι τὸ δριμύ· ἐμνήσθην γὰρ τοῦ θεοῦ καὶ ηὐφράνθην, ὁ θεῖος ἔφη Δαυὶδ ἑορτὴν ἀποφαίνων πνευματικὴν τὴν εἰς θεὸν ὑμνῳδίαν. ἀλλ’ αἰσχρὸν εἶναί πως ἐδόκει τοῖς ἀναμέλπειν ἐθέλουσι καὶ τὰ συνήθη πληροῦν τὴν οὕτω γλυκεῖαν ἠχὴν τοῖς τῶν ἀλλοφύλων ὠσὶν ἐνιέναι φιλεῖν καὶ τὸ αὐτοῖς ἥδιστόν
 
 τε καὶ λιγυρώτατον μέλος οἱονεί πως ἤδη καὶ εἰς ἀέρα ῥίπτειν καταμειδιώντων ἔσθ’ ὅτε τῶν Βαβυλωνίων καὶ ἀχθομένων εἰς ἅπαν ταῖς δι’ ὀργάνων ᾠδαῖς. τοιγάρτοι καὶ ἔφασκον· ἐπὶ τῶν ποταμῶν Βαβυλῶνος ἐκεῖ ἐκαθίσαμεν καὶ ἐκλαύσαμεν ἐν τῷ μνησθῆναι ἡμᾶς τῆς Σιών, ἐν ᾗ κατὰ νόμους καὶ ἔθη τὰ Ἰουδαίων ἡ τῆς αἰνέσεως θυσία προσεκομίζετο χορδαῖς καὶ ὀργάνοις ἐκπεραινομένη καὶ κατακηλοῦσα τοῖς μέλεσι τοὺς τῷ θείῳ προσιόντας ναῷ.
 
 
 Ἐπειδὴ δὲ ἦσαν ἐν ἀλλοτρίῳ ζυγῷ δουλείας
 
 κατεσφιγμένοι, κατολοφυρόμενοι λέγουσιν· ἐπὶ ταῖς ἰτέαις ἐν μέσῳ αὐτῆς ἐκρεμάσαμεν τὰ ὄργανα ἡμῶν, τὸ ἐν ᾠδαῖς ἀπρακτεῖν δι’ αὐτοῦ δὴ τούτου κατασημαίνοντες. ἄκαρπον γάρ, μᾶλλον δὲ ὠλεσίκαρπον ἡ ἰτέα φυτόν, εἴρηται γὰρ ὡδὶ παρὰ τοῦ τῶν παρ’ Ἕλλησι ποιητῶν.
 
 
 Ἀνέκειτο τοίνυν εἰς ἀπραξίαν τε καὶ ἀκαρπίαν τὰ τῆς ᾠδῆς ὄργανα· καὶ τῆς εἰς τοῦτο ῥᾳστώνης τὴν ἀφορμὴν ἀνακεκραγότες λέγουσι· πῶς ᾄσωμεν τὴν ᾠδὴν κυρίου ἐπὶ γῆς ἀλλοτρίας; διακομίσαντος δὲ αὐτοῖς τοῦ Βαροὺχ τοὺς Ἱερεμίου λόγους, ἔκλαιον πάντες, φησί, καὶ ἐνήστευον καὶ ηὔχοντο προσευχὴν ἔναντι κυρίου· καὶ συνήγαγον ἀργύριον, καθὰ ἑκάστου ἐδύνατο ἡ χείρ· καὶ ἀπέστειλαν εἰς Ἱερουσαλὴμ πρὸς Ἰωακεὶμ υἱὸν Χελκίου, υἱοῦ Σαλὼμ τὸν ἱερέα καὶ πρὸς τοὺς ἱερεῖς καὶ πρὸς
 
 πάντα τὸν λαὸν τὸν εὑρεθέντα μετ’ αὐτοῦ ἐν Ἱερου σαλήμ. καὶ μεθ’ ἕτερα· καὶ εἶπαν· ἰδού, ἀπεστείλαμεν πρὸς ὑμᾶς ἀργύριον καὶ ἀγοράσατε τοῦ ἀργυ ρίου ὁλοκαυτώματα καὶ περὶ ἁμαρτίας καὶ λίβανον καὶ ποιήσατε μάννα καὶ ἀνοίσατε ἐπὶ τὸ θυσιαστήριον κυρίου τοῦ θεοῦ ἡμῶν. πρέπειν γὰρ ᾤοντο σφίσι μὲν οὐχὶ θύειν ἔτι γῆς μὲν ἁγίας ἐξῳκισμένοις, πράττουσι δὲ τέως ὑπὸ θεῷ μὲν οὐκέτι, κατεζευγμένοις δὲ ὥσπερ ἑτέρῳ καὶ ὑπὸ χεῖρα πεσοῦσι τὴν τυραννικήν, τοῖς γε μὴν ἔτι τὴν ἁγίαν οἰκοῦσι πόλιν λειτουργίας τε τῆς ἱερᾶς λαχοῦσι τὴν δόξαν ἀπονέμουσι τὴν λατρείαν, ὀρθῷ δηλαδὴ χρώμενοι λογισμῷ πρὸς τὴν τοῦ πρέποντός τε καὶ ἀναγκαίου κατάσκεψιν.
 
 
 καὶ αὐτὸς δὲ ἡμῖν ὁ σοφώτατος Δανιὴλ ἱερῶν μὲν εἴχετο σπουδασμάτων, ὁμοῦ δὲ καὶ τοῖς ἄλλοις
 
 αἰχμάλωτος ὢν τὸ τῆς ἀνάγκης κατεσοφίζετο χρῆμα. καὶ τίνα τρόπον, ἐρῶ· προσηύχετο γὰρ τρεῖς τῆς ἡμέρας καιρούς. ἀλλ’ ἦσαν αὐτῷ βλέπουσαί τε καὶ ἠνεῳγμέναι πρὸς τὴν Ἱερουσαλὴμ αἱ θυρίδες ἐν τοῖς ὑπερῴοις. γέγραπται γὰρ ὡδί. εὐπρόσδεκτον γὰρ τότε μόλις ἔσεσθαι παρὰ θεῷ τὴν ἰδίαν ᾤετο προσευχήν, εἰ γῆς ἀλλοτρίας καὶ μεμισημένης, εἰ μὴ σαρκὶ δύναιτο τυχόν, κἂν γοῦν ἐννοίαις ἀπονοσφίζοιτο καὶ τοῖς τῆς διανοίας ὄμμασι πρὸς τὴν τῷ θεῷ φιλαιτάτην ἀφορῶν γῆν, εἰς αὐτὸν δὲ ὥσπερ εἰσφρήσας τὸν νεὼν τὴν ὑπὲρ ὧν ἂν ἕλοιτο προσάγοι λιτήν.
 
 
 Β. Εὖ γε ὡς ἀληθῶς ὁ σύμπας ἡμῖν διήρτισται λόγος.
 
 
 Τέλος τοῦ πρώτου βιβλίου