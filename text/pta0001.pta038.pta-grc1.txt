Πρώην ἡμῖν ὁ λόγος ἥψατο μὲν ἐν μέρει τῶν ἐν τῇ κτίσει θεωρημάτων, ὑπὸ δὲ τῆς τῶν ὄχλων συγχύσεως ἐξωλίσθησε τῆς οἰκείας καταστάσεως. Οὐδὲν γὰρ οὕτως ἐλαττοῖ τὴν δύναμιν τῶν λεγομένων, ὡς ἡ τῶν ὄχλων ἀνωμαλία· καὶ οὐδὲν οὕτως τρέφει τὴν παρρησίαν τοῦ λέγοντος, ὡς εὐστάθεια καὶ γαλήνη καὶ ἡσυχία, καὶ τῷ λέγοντι σχολὴν καὶ τοῖς ἀκούουσιν αἴσθησιν χαριζομένη· Ὑπόσχετε τοίνυν τὰς ἀκοὰς τοῖς λεγομένοις καὶ τὴν σιωπὴν ὥσπερ γῆν ἁπλώσατε τῷ ὄμβρῳ τῆς διδασκαλίας. Ὥσπερ γὰρ ἐὰν μὴ βαθεῖαν ὁ γεωργὸς τὴν αὔλακα τέμῃ, οὐ δύναται τῷ βάθει τῆς γῆς ἐνθεῖναι τὰ σπέρματα, οὕτως ἐὰν μὴ βαθεῖα σιωπὴ χώραν δῷ τῷ κηρύγματι, καὶ τοῦ λέγοντος τὸν νοῦν ἐθώλωσε καὶ τῶν ἀκουόντων τὰς ψυχὰς ἐζημίωσεν.

Ὅθεν ἴδε. Καὶ Μωϋσῆς καὶ οἱ ἱερεῖς καὶ οἱ Λευῖται , καθώς φησι τὸ Δευτερονόμιον , μέλλοντες καταγγέλλειν, ἐβόων τῶν θείων δογμάτων ἄντικρυς, ὥσπερ μαρτυρεῖ λαμπρᾷ τῇ φωνῇ·
 Σιώπα καὶ ἄκουε Ἰσραήλ 
 · Ὁμοίως δὲ καὶ ὁ μακάριος Δαυὶδ βουλόμενος δεῖξαι, ὡς οὐκ ἔστιν ἄλλως δέχεσθαι τὰ θεῖα λόγια ἢ μετὰ σχολῆς, βοᾷ καὶ λέγει διὰ τοῦ τεσσαρακοστοῦ καὶ πέμπτου ψαλμοῦ ·
 Σχολάσατε καὶ γνῶτε ὅτι ἐγώ εἰμι ὁ θεός 
 · Δότε τοίνυν σχολὴν τῇ διδασκαλίᾳ διὰ τῆς σιωπῆς, ὦ φιλόχριστοι.

Πρώην μὲν ἡμῖν εἴρηται ὅτι
 ὁ θεὸς ἐποίησε τὸν οὐρανὸν καὶ τὴν γῆν 
 , οὐχ ὕλῃ προϋπαρχούσῃ καταχρησάμενος, ἀλλ’ οἰκείᾳ δυνάμει τὴν ὕλην αὐτὴν ἐξ οὐκ ὄντων προαγαγών, προβεβλημένην αὐτὴν τελείαν διὰ τοῦ κοσμῆσαι μορφώσας.

Δεύτερον ἡμῖν ἐγυμνάζετο ὅτι οὐδὲ παραπλησίως ἀνθρώποις κατασκευάζει οὖν ὁ θεὸς τὴν ἑαυτοῦ δημιουργίαν, οὐδὲ πρῶτον θεμελίους πήγνυσιν καὶ τότε τὴν ὀροφὴν ἐπιτίθησιν. Ἀλλ’ ἐπειδὴ τῶν γινομένων αὐτὸς καὶ τεχνίτης καὶ θεμέλιος καὶ σύστασις, πρῶτον ἐποίησεν τὸν ὄροφον, καὶ τότε τὴν γῆν ὑπέστρωσεν.

Τρίτον ἡμῖν προέκειτο ὅτι τῷ μὲν οὐρανῷ τὸν ἀέρα ὑπέβαλεν, τῇ δὲ γῇ τὸ ὕδωρ ὑπέθηκεν· οὐκ ἂν ἀναλόγως οὐδὲ συμφωνοῦντας τῷ μεγέθει τῶν ὁρωμένων θεμελίους καταβαλλόμενος, ἀλλὰ θείᾳ δυνάμει κραταιουμένους καὶ συνεστῶτας καὶ μαρτυροῦντας ὡς ἀληθῶς τὴν ἐνέργειαν τοῦ ποιήσαντος.

Τέταρτον ἡμῖν ἐξέθετο ὁ θαυμαστὸς Μωϋσῆς καὶ οὔτε ἀγγέλων οὔτε ἀρχαγγέλων οὔτε ὅλως τῶν ἄνω δυνάμεων ἐμνημόνευσεν ἐν τῷ καταλόγῳ τῆς κτίσεως. Ὁ γὰρ σκοπὸς ἦν αὐτῷ τὴν τῶν ὁρωμένων ἁπάντων διορθώσασθαι πλάνην. Ἐπεὶ γὰρ τὰ φαινόμενα προσεκυνεῖτο ἥλιός τε καὶ σελήνη
 
 καὶ τὰ ἄστρα καὶ ποταμοὶ καὶ πηγαὶ καὶ ὄρη καὶ θάλασσα. εἰκότως ὁ θαυμαστὸς ἀνὴρ ἀκολουθίᾳ καὶ τάξει τὸν τῆς δημιουργίας λόγον ὑφαίνων μόνα ἐκτίθεται τὰ ὁρώμενα σιωπήσας τὰ ἀόρατα, ἵνα ἐν τῷ προσχήματι τῆς διδασκαλίας καὶ τὸν ἐργασάμενον δείξῃ καὶ τὰ ἔργα καταγγείλῃ.

Πάλιν ἡμῖν εἴρητο ὅτι ὁ θεὸς τὸν κόσμον τοῦτον διδασκαλεῖον τοῖς ἀνθρώποις ἔδωκεν, ἵνα διὰ τῶν στοιχείων τούτων ἐκμανθάνωμεν τὴν πάνσοφον ἐπιστήμην.
 Οἱ γὰρ οὐρανοὶ διηγοῦνται δόξαν θεοῦ 
 
 καὶ πᾶσα ἡ κτίσις ἀναγγελεῖ τὴν τοῦ τεχνίτου σοφίαν. Καί ὅρα τὸ θαυμαστόν. Οὐκ ἔδωκεν ὁ θεὸς τῶν οὐρανῶν στόμα καὶ γλῶτταν ἔναρθρον. Εἰ γὰρ ἔλαβε τὸν προφορητικὸν λόγον, πάντως ἂν μίαν ἔμελλεν ἔχειν
 γλῶτταν 
 ἡ διδασκαλία καὶ συνέβαινεν ἐκείνους μόνους ὠφελεῖσθαι, τοὺς τῆς μιᾶς ἐκείνης γλώττης ἐν πείρᾳ καθεστῶτας. Ἀλλὰ δέδωκεν ὄψιν ἀντὶ φωνῆς καὶ γλώττης τὴν εὐπρέπειαν τῶν ὁρωμένων καὶ οὔ τισιν ἑτέρως, τισὶ δὲ ἄλλως ὁρᾶται, ἀλλὰ ὑπὸ πάντων ἴσως καταλαμβάνεται.

Ἕκτον ἡμῖν εἴρητο ὅτι αὐτὴ ἡ κτίσις καὶ τύπτει τοὺς ἀγνώμονας.

Ἕβδομον ὅτι πάντα τὰ κάλλη τῆς κτίσεως ἀπανθουμένην εὐσεβὴς ψυχὴ δείκνυσι πάσης δημιουργίας τὴν εὐπρέπειαν. Οἱ γὰρ τοιοῦτοι ἄνθρωποι καὶ φωστῆρες ὀνομάζονται, καθώς φησιν ὁ Παῦλος 
 Ἐν οἷς φαίνεσθε ὡς φωστῆρες ἐν κόσμῳ λόγον ζωῆς ἐπέχοντες 
 .
 Καὶ ὡς ὁ ἥλιος λάμπουσι καὶ ὡς ἡ σελήνη εἰς τὸν αἰῶνα 
 , καθὼς μαρτυρεῖ ὁ θεὸς πρὸς τὸν Ἀδὰμ ἐπαγγελίᾳ ὧδε λέγων·
 Καὶ ὁ θρόνος αὐτοῦ ὡς ὁ ἥλιος ἐναντίον μου καὶ ὡς ἡ σελήνη κατηρτισμένη εἰς τὸν αἰῶνα.

Μιμεῖται δὲ ὁμοίως καὶ τὰ ἄλλα πάντα ἐπὶ γῆς κάλλει ὁ τῶν δικαίων χορὸς κατὰ τὸ εἰρημένον·
 Ὡς καλοί σου οἱ οἴκοι Ἰακώβ , αἱ σκηναί σου Ἰσραήλ , ὡσεὶ νάπαι σκιάζουσαι καὶ ὡς παράδεισος ἐπὶ ποταμῶν καὶ ὡσεὶ κέδροι παρ’ ὕδασι 
 . Μιμοῦνται πάλιν οἱ ἅγιοι καὶ τοῦ ἀετοῦ τὴν ταχύτητα.
 Ἀνακαινισθήσεται ὡς ἀετοῦ ἡ νεότης σου 
 . Καὶ λεόντων ἔχουσι τὴν ἰσχύν.
 Δίκαιος γὰρ ὡς λέων πέποιθεν 
 . Ἀναβαίνει δὲ ἡ μίμησις καὶ μέχρις ἀγγέλων. Μιμοῦνται δὲ καὶ τῶν ἐπουρανίων χορῶν οἱ ἐπὶ γῆς τὰ θεῖα χορεύματα, καθὼς καὶ ὁ μακάριος Δαυὶδ τὴν πρὸς ἀγγέλους τῶν ἁγίων ὁμοτιμίαν ἐνδεικνύμενός φησιν·
 Ἐξομολογήσομαί σοι κύριε ἐν ὅλῃ καρδίᾳ μου καὶ ἐναντίον ἀγγέλων ψαλῶ σοι 
 . Καὶ οὐ μέχρι τῆς τῶν ἀγγέλων μιμήσεως ἵστανται, ἀλλὰ καὶ αὐτοῦ μιμηταὶ γίνονται τοῦ κυρίου ἡμῶν Ἰησοῦ Χριστοῦ καθώς φησιν ὁ Παῦλος ·
 Μιμηταί μου γίνεσθε καθὼς κἀγὼ Χριστοῦ 
 .

Ἐννόησον εἰς ὅσην ἄνθρωπος φθάνει τιμήν, κατ’ εἰκόνα θεοῦ γενόμενος, ὡς ἀκηκόαμεν ἱστοροῦντος τοῦ μεγάλου νομοθέτου τὸν ἄνθρωπον. Ὅτε γὰρ ἔδειξεν ὡς ἐν εἰκόνι τῷ λόγῳ τὸν οὐρανὸν
 διὰ 
 τῶν ἰδίων ἄστρων πεποικιλμένον καὶ τὴν γῆν ἄνθεσι διηνθισμένην· τῶν ὀρέων τὰς κορυφὰς ὕλη βαθεῖα κατασκίους καὶ πᾶσαν ἁπλῶς τὴν ὁρωμένην εὐκοσμίαν διέγραψεν·
 
 τότε λοιπὸν ἄγει τελευταῖον τὸν ἄνθρωπον, πάντων μέλλοντα προτιμᾶσθαι τῶν ὁρωμένων. Κατασκευάζεται τοίνυν ἄνθρωπος, τελευταῖος μὲν τῇ δημιουργίᾳ, πρῶτος δὲ τῇ ἀξίᾳ·

Ἀναγκαῖον δέ σοι δοκεῖ σκοπῆσαι μεθ’ ἡμῶν περὶ τοῦ ζητουμένου. Διὰ τί μὴ πρότερον τὸν ἄνθρωπον ἐποίησεν τὸν μέλλοντα ἄρχοντα χειροτονεῖσθαι; Ὅτι οὐ δίκαιον ἦν ἔρημον τὸν κόσμον παραδοθῆναι τῷ ἀνθρώπῳ, ἀλλ’ ἀνθοῦντα καὶ λάμποντα καὶ μηδὲν τῶν ὅλων λειπόμενον. Ὥσπερ γάρ, ἀδελφοί, ὁ καλῶν εἰς ἑστίασιν φίλον πρῶτον εὐτρεπίζει τὸν οἶκον καὶ διακοσμεῖ καὶ πάντα περὶ τήν τράπεζαν ἐπιτήδεια παρασκευάσας, οὕτως εἰς ἕτοιμον εὐφροσύνην εἰσάγει τὸν κεκλημένον, οὕτω καὶ ὁ θεὸς πάντα προκατασκευάσας
 
 εἰσάγει τὸν ἄνθρωπον εἰς τὴν ἑαυτοῦ κτίσιν, τὸν ἑαυτοῦ φίλον, τὴν ἑαυτοῦ εἰκόνα, καὶ πᾶσαν αὐτῷ παραδίδωσι τῶν ἀγαθῶν τὴν ἀπόλαυσιν.

Ἄλλως τε, ἀδελφοί, καὶ καθ’ ἕτερον λόγον ἀναγκαίως ὁ θεὸς οὐ προεδημιούργησε τῶν ἄλλων τὸν ἄνθρωπον. Οὐ γὰρ ἐχρῆν τὸν Ἀδὰμ ὁρᾶν πῶς γίνεται τὰ γινόμενα, ἵνα μὴ ἐπαίρηται. Διὰ τοῦτο οὐκ εἶδε τῆς κατασκευῆς τὴν ποικιλίαν· οὐκ εἶδε γῆν ἑδραζομένην, οὐκ οὐρανὸν ὑψούμενον, οὐ θάλασσαν ἀφοριζομένην· οὐκ εἶδε γῆν γεννῶσαν κτήνη καὶ τὰ ἄλλα θηρία· ἵνα μὴ ἐπαίρηται, ὡς ὑπὸ ὄψιν αὐτῷ τῆς δημιουργίας παραδιδομένης. Διὰ τοῦτο αὐτοῦ πάντα τὰ κτίσματα ποιεῖ πρεσβύτερα τοῦ κεκτημένου, ἵνα διὰ μὲν τοῦ πρεσβύτερα εἶναι τὰ γινόμενα τὴν ἑαυτοῦ εὐτέλειαν ἐπιγινώσκῃ, διὰ δὲ τῆς χορηγίας τὴν εὐεργεσίαν
 τοῦ 
 θαυματουργοῦ θαυμάζῃ, καθὼς ἔφθημεν εἰπόντες.

ἐποίησε τὴν κτίσιν καὶ τότε εἰσήγαγε τὸν ἄνθρωπον. Καὶ ὥσπερ βασιλέως προηγοῦνται δορυφόροι, τελευταῖος δὲ ἕπεται ὁ βασιλεύς, τῇ μὲν ὄψει τελευταῖος, τῇ δὲ δυνάμει πρῶτος· οὕτως ὁ θεὸς ἐποίησε προλαμβάνειν μὲν τοῦ ἀνθρώπου τὴν κτίσιν, ἀκολουθεῖν δὲ τὸν γενόμενον τῆς κτίσεως ἄρχοντα.

Ἀλλ’ ἐπ’ αὐτὴν ἔλθωμεν τοῦ δημιουργοῦ τὴν φωνήν·
 Ποιήσωμεν ἄνθρωπον. 
 
 Τὰ ἄλλα πάντα λόγῳ κατασκευάζει, ὥσπερ ἀκηκόαμεν. Εἶπεν ὁ θεὸς
 Γενηθήτω φῶς καὶ ἐγένετο φῶς 
 .
 Καὶ εἶπε Γενηθήτω στερέωμα 
 
 καὶ ὁ λόγος
 
 ἔργον ἐγένετο.
 Καὶ εἶπε Βλαστησάτω ἡ γῆ 
 
 καὶ προῆλθε το πρᾶγμα καὶ φύσιν εἰργάσατο.
 Εἶπεν ἐξαγαγέτω τὰ ὕδατα πετεινὰ 
 
 καὶ τῇ κελεύσει συνέδραμεν ἡ ποίησις. Εἶπεν
 Ἐξαγαγέτω ἡ γῆ τετράποδα καὶ θηρία καὶ ἑρπετά 
 , καὶ τῷ πράγματι πάντα γέγονεν. Ἀλλὰ τὰ μὲν ἄλλα λόγῳ προήγαγεν, τὸν δὲ ἄνθρωπον μέλλων κατασκευάζειν βλέπε τί λέγει·
 Ποιήσωμεν ἄνθρωπον κατ’ εἰκόνα ἡμετέραν καὶ κατ’ ὁμοίωσιν 
 , ἵνα δείξῃ ὅτι ἴδιον το κατασκευαζόμενον βουλευτήριον εἰσάγει ὅτε κατασκευάζει.

Καὶ ἀναγκαῖον, ἀδελφοί, ζητῆσαι τίνος ἕνεκεν ἐπὶ μὲν τῶν ἄλλων δημιουργημάτων πρὸς τὴν διατύπωσιν τοῦ πράγματος καὶ ἀπόδειξις τῶν ἔργων ἐπιφέρεται. Οἷον εἶπεν ὁ θεός·
 Γενηθήτω στερέωμα καὶ ἐγένετο οὕτως. 
 καὶ εἶπεν ὁ θεός·
 Γενηθήτω φῶς καὶ ἐγένετο οὕτως 
 , καὶ ἐπὶ τῶν ἄλλων ὁμοίως. Ἐπὶ μέντοι τοῦ ἀνθρώπου οὐκ ἠκολούθησε δι’ ὅλου τῇ ὑποσχέσει ὁ τῆς κατασκευῆς λόγος. Πρόσεχε ἀκριβῶς. Εἶπεν ὁ θεός·
 Ποιήσωμεν ἄνθρωπον κατ’ εἰκόνα καὶ ὁμοίωσιν ἡμετέραν 
 · Δέον καὶ ἐπὶ τούτου κατὰ τὴν προλαβοῦσαν ἀκολουθίαν εἰπεῖν τοῦ ἱστοριογράφου· Καὶ ἐγένετο οὕτως. Τοῦτο μὲν οὐκ εἶπεν· τὰ δὲ ἡμίση ἐπήγαγε τῆς ὑποθέσεως. Ἆρα μὲν οὖν ἑτέρως μὲν ποιεῖ ἐπαγγελίαν, ἑτέρως δὲ παρασκευάζει; Μὴ γένοιτο. Ἀλλ’ αἱ ἀκριβεῖς ἐξετάσεις δείκνυσιν ἡμῖν τῆς δημιουργίας τῆς θεωρίαν·

Ἐπηγγείλατο
 κατ’ εἰκόνα καὶ καθ’ ὁμοίωσιν 
 
 κατασκευάζειν τοῦ ἀνθρώπου. Οὐκ ἐπήγαγε δὲ καὶ τὸ Ἐγένετο οὕτως, πολλὴν καὶ ἀκριβῆ θεωρίαν τῷ φιλομαθεῖ καταλιμπάνων. Ἐπειδὴ γὰρ τοῖς μὲν ἄλλοις ἅπασιν ἐν τῇ φύσει τοὺς ὅρους ἔπηξεν, τῷ δὲ ἀνθρώπῳ τὸ αὐτεξούσιον μετὰ τῆς φύσεως ἔδωκε, τὸ μὲν
 Κατ’ εἰκόνα 
 τῇ φύσει συνέζευξεν, τὸ δὲ
 Καθ’ ὁμοίωσιν 
 
 τῇ ἐξουσίᾳ συνεχώρησεν, ἵνα οἰκείοις πόνοις κατορθώσῃ τὸ τῆς δημιουργίας ἐπάγγελμα. Ὧδε πληροῦται τὸ
 Καθ’ ὁμοίωσιν 
 
 διὰ τῆς ἐναρέτου πολιτείας καὶ τῆς κατὰ τὰ ἔργα φιλοπονίας. Καὶ ἵνα ἀπὸ μέρους δείξω τὸ πᾶν, φησὶν ἡ θεία γραφή·
 Γίνου ὀρφανοῖς ὡς πατήρ, καὶ ἀντὶ ἀνδρὸς τῇ μητρὶ αὐτῶν καὶ ἔσῃ υἱὸς ὑψίστου

Ὅρα πῶς τὸ
 Καθ’ ὁμοίωσιν 
 
 ἐν ταῖς ἐντολαῖς ἀπαρτίζεται καὶ τῇ προαιρέσει δικαίως συγκεχώρηται. Ἄκουε τοῦ εὐαγγελιστοῦ ταῦτα ὑποτιθεμένου καὶ παιδεύοντος. Ὁ γὰρ κύριος βουλόμενος τῆς ἑαυτοῦ εἰκόνος στῆσαι τὴν ὁμοιότητα λέγει τοῖς ἑαυτοῦ μαθηταῖς·
 Γίνεσθε οἰκτίρμονες καθὼς ὁ πατὴρ ὑμῶν ὁ οὐράνιος καὶ ἔσεσθε τέλειοι ὡς ὁ πατὴρ ἡμῶν. 
 
 καὶ ὁ ἀπόστολος·
 Μιμηταὶ γίνεσθε τοῦ θεοῦ ὡς τέκνα ἀγαπητά· καὶ περιπατῆτε ἐν ἀγάπῃ καθὼς καὶ ὁ Χριστὸς ἠγάπησεν ὑμᾶς 
 . Καὶ διὰ μυρίων ἀποδείξεων ἔστιν ἰδεῖν ὅτι ἡ τῆς εἰκόνος ὁμοίωσίς ἐστιν ἡ τῶν ἀρετῶν τελείωσις.

Φέρε δὴ πάλιν σκοπήσωμεν τὴν τῶν προειρημένων δύναμιν καὶ φιλοπόνως ἐξετάσωμεν τίς ἡ εἰκὼν αὕτη καὶ ἐν τίνι τὸ
 Κατ’ εἰκόνα 
 .
 Ἐποίησεν ὁ θεὸς κατ’ εἰκόνα τὴν ἑαυτοῦ τὸν ἄνθρωπον 
 , ὥς φησιν ἡ γραφή. Ἐν τίνι οὖν κατ’ εἰκόνα θεοῦ ἄνθρωπος; Ἆρα κατὰ τὴν τοῦ σώματος πλᾶσιν; Μὴ γένοιτο. Ἀνθρώπινον σῶμα μέλεσιν ἀναγέγραπται καὶ σχήμασιν ὑποβέβληται· ὁ δὲ θεὸς ἁπλοῦς καὶ ἀμερὴς
 
 καὶ ἀσύνθετος καὶ ἀσχημάτιστος. Καὶ ὥσπερ τὸ φῶς τὸ ὁρώμενον τοῦτο τὸ κοινὸν σχήμασι καὶ μέλεσιν οὐ διαγέγραπται, ἀλλὰ ὅλον ἐστὶ δι’ ὅλου λαμπρόν, ἀπαράλλακτον τὴν ἰσότητα δι’ ὅλου καὶ τὴν ὁμοιότητα φαῖνον, οὕτω καὶ ὁ θεὸς ἁπλοῦς κατὰ πάντα καὶ ἀμερὴς καὶ ἀσύνθετος ὅλος δι’ ὅλου φῶς νοερὸν ἀστράπτον.

Δεῖ δὲ εἰδέναι ὡς αἱ παραβολαὶ καὶ τὰ παραδείγματα οὐ καθ’ ὅλου φέρουσι τὸ ἀπαράλλακτον. Οὐ γὰρ ὅμοιόν ἐστι τῇ παραβολῇ τὸ παραβαλλόμενον, ἀλλ’ ἀπὸ μικρᾶς καὶ ἀμυδρᾶς εἰκόνος παριστᾷ πολλάκις τὸ ζητούμενον.

Ἀλλ’ εἰς τὸ προκείμενον ἔλθωμεν. Ὅτι εἰ τὸ αἰσθητὸν τοῦτο φῶς ἀπλοῦν καὶ ἀμερές, πολλῷ μᾶλλον ὁ τοῦ φωτὸς ἐργάτης πᾶσαν ἁπλότητα ὑπερβαίνει λόγῳ κηρυττομένην καὶ παρέρχεται. Μὴ τοίνυν ὅταν ἀκούσῃς
 Κλῖνον κύριε τὸ οὖς σου καὶ ἄνοιξον τοὺς ὀφθαλμούς σου καὶ ἴδε 
 , νομίσῃς εἶναι ὦτα καἶ ὀφθαλμοὺς καθ’ ἡμᾶς. Παρὰ γὰρ τῷ θεῷ τὸ αὐτό ἐστιν ἀκοή, τὸ αὐτό ἐστιν ὅρασις· καὶ ἁπλῶς πάντα, ὡς ἔπος εἰπεῖν, τὰ περὶ θεοῦ λεγόμενα κατὰ δύναμιν κηρύττεται, κατὰ χάριν δὲ οὐχ ἑρμηνεύεται.

Εἰ δὲ δυσχερές σοι τοῦτο νενόμισται πρὸς κατάληψιν τοῦ ἀκούειν καὶ βλέπειν, ἀπὸ πράγματος οἰκτροῦ λάβε τὴν κατάληψιν, μὴ καθόλου τῇ παραβολῇ δουλεύων. Ἡ θάλασσα ἀπλοῦν τί ἐστι στοιχεῖον καὶ φαινόμενον. Καὶ ἁπλῆ τις οὖσα κατὰ τὴν ὄψιν τὴν ἡμετέραν, πολλὰ καὶ μεγάλα ἐργάζεται καὶ διατίθησιν· βοᾷ ἄνευ στόματος, τρέχει ἄνευ ποδῶν, εἰς ὕψος μετεωρίζεται ἄνευ πτερῶν, κατέχει τοὺς πλέοντας ἄνευ χειρῶν, ἁρπάζει πολλοὺς καὶ πνίγει ἄνευ ἀγκαλῶν. Εἰ τοίνυν τὸ στοιχεῖον τοῦτο ἁπλοῦν τῇ ὄψει φαινόμενον τοσαῦτα ἐργάζεται, πόσῳ μᾶλλον ὁ θεὸς ἁπλοῦς ὢν καὶ ἀμερὴς καὶ ἀσχημάτιστος καὶ ὁρᾷ καὶ ἀκούει καὶ ἐργάζεται πᾶσαν ὑπερβαίνων γλώττης ἑρμηνείαν καὶ λογισμῶν ἐνθύμησιν.

Εἰ τοίνυν ἁπλοῦς ὁ θεὸς οὐκ ἂν ἦν ὁ ἄνθρωπος εἰκὼν κατὰ τὸ σῶμα, ἀλλὰ μὴν οὔτε κατὰ τὴν ψυχήν. Καί ὅπως ἄκουε. Ἡ ψυχὴ ἀλλοιοῦται πολλάκις. Ποτὲ μὲν γὰρ σώφρονα λογίζεται, ποτὲ δὲ ἀκόλαστα,
 
 ποτὲ δὲ δίκαια, ποτὲ ἄδικα, ποτὲ ὀρθά, ποτὲ διεστραμμένα. Τὸ δὲ μεταβαλλόμενον καὶ ἀλλοιούμενον οὐκ ἂν εἴη εἰκὼν ἐκείνου τοῦ λέγοντος·
 Ἐγὼ εἰμὶ καὶ οὐκ ἠλλοίωμαι.

Ἐπειδὴ δέ τινες ἐκτὸς τῆς ψυχῆς ὁρίζονται τὸν νοῦν καὶ λέγουσιν ὡς κατ’ εἰκόνα θεοῦ γεγένηται, ἀναγκαῖον καὶ τοῦτον τὸν λόγον μὴ παρελθεῖν ἀνεξέταστον. Πρῶτον μὲν οὖν ἐκεῖνο λέγω τὸ παρὰ πᾶσιν ὡς συντρόφοις τῆς εὐσεβείας ἐν τῷ τῆς ψυχῆς λόγῳ ὁ νοῦς θεωρεῖται. Ὃ γάρ ἐστιν ὀφθαλμὸς ἐν σώματι, τοῦτο νοῦς ἐν τῇ ψυχῇ. Ἐπειδή τινες πειρῶνται διαστρέφειν τὴν ψυχὴν καὶ ἑτέραν εἰσάγειν ὑπόστασιν τοῦ νοῦ, καί φασιν ἐκ τριῶν συνεστάναι τὸν ἄνθρωπον, ἐκ ψυχῆς καὶ σώματος καὶ νοῦ, πείσωμεν αὐτοὺς ὡς οὐδὲ κατὰ τὸν νοῦν ἄνθρωπος ἂν γίνοιτο κατ’ εἰκόνα ὅσον εἰς τὴν φύσιν. Καί ὅπως ἄκουε. τὰ γὰρ φαῦλα καὶ τὸ οἶστρον καὶ τὰ αἰσχρὰ καὶ τὰ ἄδικα, ὅσα ταῖς ἀρεταῖς ἐναντία τῷ νῷ φορητά, καθὼς ὁ Παῦλος μαρτυρεῖ ὧδε περὶ τῶν διεστραμμένων φθεγγόμενος·
 Ἄνθρωποι κατεφθαρμένοι τὸν νοῦν, ἀδόκιμοι περὶ τὴν πίστιν 
 . Εἰ ὁ νοῦς κατεφθαρμένος ἀνθρώπου, ὁ νοῦς τοῦ ἀφθάρτου θεοῦ ἄφθαρτος, εἴπατε πῶς ἂν εἴη εἰκὼν καὶ ὁμοίωσις.

Εἰ τοίνυν μήτε κατὰ τὴν ψυχὴν, μήτε κατὰ τὸν νοῦν εἰκὼν θεοῦ ὁ ἄνθρωπός, ἔστιν τὸ
 Κατ’ εἰκόνα. 
 ἐν ταῖς ἐντολαῖς. Δῆλον ὅτι καὶ ἐν τοῖς πράγμασιν, ὃ ἂν ἔχῃ κατὰ φύσιν λαμβάνει διὰ τὴν τῶν ἀρετῶν τελείωσιν. Τὸ μὲν οὖν, ὡς ἀληθῶς, αὐτοῦ
 Κατ’ εἰκόνα καὶ καθ’ ὁμοίωσιν 
 
 ὁ λόγος ἀπέδωκεν ταῖς ἀρεταῖς. Τὸ δὲ πρῶτον τῆς εἰκόνος ἐνέχυρον καὶ πρῶτον
 
 τοῦ κατ’ εἰκόνα σημεῖον, ἡ κατὰ πάντων αὐτῷ δοθεῖσα τιμὴ καὶ ἡγεμονία. Τοῦτο αὐτὸς ὁ θεὸς ἑρμηνεύει. Εἰπὼν γὰρ
 Ποιήσωμεν ἄνθρωπον κατ’ εἰκόνα ἡμετέραν καὶ καθ’ ὁμοίωσιν 
 
 καὶ βουληθεὶς δεῖξαι ἐν τίνι αὐτὸν κατ’ εἰκόνα ποιεῖ, εὐθέως ἐπήγαγεν·
 Καὶ ἀρχέτωσαν τῶν ἰχθύων τῆς θαλάσσης καὶ τῶν πετηνῶν τοῦ οὐρανοῦ καὶ τῶν θηρίων καὶ τῶν κτηνῶν καὶ πάσης τῆς γῆς 
 . Ὅ ἐστὶν ἡγεμονία. ἐπιγράφῃ τὸ κατ’ εἰκόνα,

καὶ σὺ εἰς τὴν ἡμετέραν φύσιν μιαίνεις τὸ ὁμοίωμα. Ἐν τῷ οὖν ἄρχειν τῶν ἀπάντων τὸν ἄνθρωπον, εἰκὼν θεοῦ.
 Ἀρχέτωσαν τῶν ἰχθύων τῆς θαλάσσης καὶ τῶν πετεινῶν καὶ τῶν θηρίων καὶ πάσης τῆς γῆς 
 .

Ἀλλ’ ἴσως ἐρεῖ ὁ ἀκροατής· καὶ ποῦ τὸ κατ’ εἰκόνα; διὰ τί μὴ πάντα ὑποτέτακται τῷ ἀνθρώπῳ; Εἰ ἦμεν ἄρχοντες τῶν ἀπάντων καὶ τῶν θηρίων, λέων ἐπεβούλευσε τῇ εἰκόνι ἢ ἄρκος ἐπήρχετο ἢ πάρδαλις ἢ ὗς ἄγριος ἢ τὰ ἄλλα τὰ μικρότερα; Εἰ ἦμεν ἄρχοντες μὴ δράκων ἔδακνεν ὃν ἔλαβεν ἄρχοντα· μὴ ἔχις ἢ σκορπίος ἔπληττεν· μὴ θηρίον τι πονηρὸν ἐπεβούλευσε τῇ εἰκόνι. Πολεμούμεθα ὑπὸ πάντων, Ἀλλὰ σὺ μὴ ζήτει τὸν τῆς εἰκόνος ὅρον μετὰ τὴν παράβασιν, ἀλλὰ ζήτει αὐτῆς τὴν κατάστασιν τὴν πρὸ τῆς παραβάσεως.

Ὅτε μήπω παρέβη ὁ Ἀδὰμ , ἤγαγεν ὁ θεὸς πάντα τὰ κτήνη καὶ πάντα τὰ θηρία καὶ ὀνόματα πᾶσιν ἐπέθηκεν ὡς οἰκοδεσπότης τοῖς ἑαυτοῦ οἰκέταις. 
 
 Παρῆν ὁ λέων ὑποσαίνων τὸν ἑαυτοῦ δεσπότην. Παρῆν τὰ θηρία ὑποκύπτοντα τὴν κεφαλὴν τῷ ἑαυτῶν ἄρχοντι. Παρῆν πάντα τὰ ἑρπετὰ βλέποντα καὶ τιμῶντα τοῦ θεοῦ τὴν εἰκόνα. Ὥσπερ ἡμεῖς, κἂν μὴ παρεῖ βασιλεύς, τιμῶμεν τὴν εἰκόνα τοῦ βασιλέως, οὕτως καὶ ἡ κτίσις μὴ ὁρῶσα τὸν ἀόρατον τὸν κατ’ εἰκόνα γενόμενον ἐτίμα. Ἠιδεῖτο αὐτὸν τὸ ὕδωρ καὶ ἐνετρέπετο· ᾐδεῖτο αὐτὸν πῦρ καὶ ἐνετρέπετο καὶ ᾐσχύνετο. Ἐγνώριζεν αὐτὸν πάντα τὰ θηρία καὶ τὴν τιμὴν ἀπένεμεν.

Ὅτε δὲ παρεχάραξεν ὁ ἐν εἰκόνι θεοῦ γενόμενος τὴν ἑαυτοῦ ἀξίαν καὶ ἐπιλαθόμενος τῆς ἑαυτοῦ τιμῆς ἀπώλεσε τὸ πρωτότυπον κάλλος τῆς δημιουργίας, ἑαυτὸν ἐποίησεν ὅμοιον τοῖς δεσποζομένοις.
 Ἄνθρωπος γὰρ ἐν τιμῇ ὦν οὐ συνῆκεν, παρασυνεβλήθη τοῖς κτήνεσι, τοῖς ἀνοήτοις καὶ ὁμοιώθη αὐτοῖς 
 . Ὅτε ἐξωλίσθησε τῆς εἰκόνος καὶ εἰς τὴν τῶν ἀλόγων ὁμοιότητα κατηνέχθη,
 
 εἰκότως αὐτοῦ καὶ τὰ ἄλογα, ὡς ὁμοίου κατεφρόνησαν. Οὐδὲν γάρ, ἀδελφοί, τὸ ὅμοιον αἰδεῖται. Ἀλλ’ ἢ ἄρα τιμᾷ τὸν ὑπερέχοντα, ἐκεῖνον φοβεῖται, ἐκείνῳ δουλεύει, ἐκείνῳ τοῖς ἴχνεσιν ὑποκύπτει, ἐκείνου τὸν θυμὸν ἐρυθριᾷ.

Ἕως τοίνυν Ἀδὰμ ἐφύλαττε τὸν χαρακτῆρα τῆς θείας εἰκόνος, ἐφοβεῖτο αὐτὸν τὰ θηρία καὶ ἀεὶ ἤρχοντο πρὸς αὐτὸν καὶ ὥσπερ εἰς δεσπότην ἤρχοντο. Καὶ ὥσπερ νῦν κύων, ἄγριος μὲν τοῖς ἀλλοτρίοις, ἥμερος δὲ τοῖς ἰδίοις, οὕτως τὰ μὲν θηρία, ἕως μὲν ἐδέσποζεν ἔχων τὴν εἰκόνα, καὶ ὑπέσαινεν αὐτὸν καὶ ἔτρεμεν αὐτοῦ τὴν ἐξουσίαν καὶ τὸ δεσποτικὸν αἰδεῖτο πρόσωπον ὡς εἰκόνα θεοῦ. Ὅτε μὲν ἐξολίσθησεν, κατεπατήθη λοιπὸν ὑπὸ τῶν ἀλόγων καὶ διεπτύσθη.

Ὡς εἰ παρέμενεν τῷ ἀρχαίῳ ἀξιώματι, παρέμενον ἂν τὰ ἄλογα ἐν τῇ οἰκείᾳ ὑποταγῇ. Καὶ εἰς τοῦτο ὁ μαρτυρῶν μὴ νομισθῇ πιθανὸς εἶναι καὶ σεσοφισμένος ὁ λόγος, μὴ ἐπειδὴ τὰ παρελθόντα ἄλογα νομισθῶμεν ἁπλῶς καταστοχάζεσθαι τῶν πραγμάτων.

Ἀλλ’ εἰ θέλεις μαθεῖν ὅτι εἰ ἐνέμεινεν ἐν τῇ ὑπακοῇ, πάντα τῷ αὐτῷ ὑπετάττετο, λάβε μοι ἐνέχυρα τοὺς ἁγίους τῆς ἀποδείξεως, Κατώρθωσε Δανιὴλ τὴν εὐσέβειαν καὶ λέοντες ὑπέσαινον. Εἶδον γὰρ ἀνασταθέντα τὸν χαρακτῆρα. Κατώρθωσαν οἱ περὶ Ἀνανίαν καὶ τὸ πῦρ ὑπέστρωσε τὰ νῶτα καὶ ἡ μὲν καιομένη φλὸξ ἔστειλε τὴν ἐνέργειαν· εἶδε δὲ τὴν εὐσέβειαν καὶ ἐτίμησεν, Ἐρωτήσωμεν καὶ ἡμεῖς τὸ πῦρ, μιμησάμενοι τὴν τοῦ Δαυὶδ φωνήν·
 Τί ἐστιν σοί ,
 τὸ πῦρ, 
 ὅτι ἀπέφυγες, καὶ σοί ,
 ἡ φλὸξ, 
 ὅτι ἐστράφης εἰς τὰ ὀπίσω;. 
 
 Ἀποκριθήσεται γὰρ ἡμῖν ἀκολούθως τὸ πῦρ, ὅτι
 ἀπὸ προσώπου κυρίου ἔφυγον 
 .
 Πρόσωπον
 
 γὰρ 
 κυρίου 
 , οἱ δίκαιοι, ἡ εἰκὼν τῆς ἀληθείας. Τούτοις ὑπέστρωσε τὰ νῶτα τὸ πῦρ. Καὶ ἵνα δείξῃ ὅτι οὐ μετέβαλε τὴν φύσιν, ἀλλ’ αὐτοὺς τοὺς ἔχοντας τὸν χαρακτῆρα τῆς εὐσεβείας διεφύλαξεν, ᾐδέσθη ἔσω τὸν δεσπότην, ἔξω δὲ ἐξελθὼν τοὺς Χαλδαίους κατέφαγε. Καὶ τοὺς μὲν μάρτυρας ἡ φλὸξ ἔνδον ἀκεραίους ἐφύλαξεν, τοὺς δὲ Χαλδαίους προσελθοῦσα ὀξέως προσελάβετο, ἵνα δείξῃ, ὅτι οὐ τὴν φύσιν μετέβαλεν, ἀλλὰ τὴν εὐσέβειαν ἐτίμησεν.

Καὶ ὅρα τὸ θαυμαστόν. Ἐπειδή, ὡς ἔφθην εἰπὼν πολλάκις ἐν ἡμῖν, τὸ πῦρ ἐκ δύο δυνάμεων καὶ ἐνεργειῶν συγκέκραται, ἀπὸ τὲ τῆς καυστικῆς καὶ φωτιστικῆς. Τὸ γὰρ πῦρ, ὡς ἴσμεν ἄπαντες, καὶ καίει καὶ φωτίζει. Μερίζει τὸ πῦρ τὴν ἐνέργειαν. Ἐτήρει μὲν τοῖς ἁγίοις τὸ φῶς.
 Φῶς
 γὰρ 
 ἁγίοις διὰ παντός 
 . Ἀπονέμει δὲ τοῖς ἀσεβέσι τὴν φλόγα.
 Πεσοῦνται
 γὰρ 
 εἰς αὐτοὺς ἄνθρακες πυρός, ἐν πυρὶ καταβαλεῖς αὐτοὺς 
 .

Ὢ τῆς θείας χάριτος· ὅσα δύναται. Τέμνει τὸ πῦρ εἰς φλόγα καὶ φῶς· καὶ τὸ μὲν φῶς τοῖς δικαίοις περιέθηκεν, τὴν δὲ φλόγα τοῖς ἀσεβέσιν ἐπαφῆκε. καὶ τότε ὡς ἀληθῶς ἐπλήρωσε τὰ ὑπὸ τοῦ Δαυὶδ εἰρημένα·
 Φωνὴ ἦν διακόπτοντος φλόγα πυρός 
 . Ὁρᾷς, ἀδελφέ, ὅτι ἡ κτίσις τὸν χαρακτῆρα τὸν βασιλικὸν αἰδεῖται. Ἡ θάλασσα πόσους κατεπόντησε; Καὶ εἶδε Μωϋσέα καὶ ἐσχίσθη. Ἐκεῖνοι γὰρ ἀνάξιοι ἦσαν τῆς ξένης διαβάσεως. Οὐ γὰρ διὰ δικαιοπραγίαν εἰσῆλθον εἰς θάλασσαν, ἀλλὰ διὰ τὴν τοῦ θεοῦ φιλανθρωπίαν. Καὶ ὅτι ἀνάξιοι ὄντες εἰσῆλθον, μαρτυρεῖ Δαυὶδ λέγων·
 Καὶ παρεπίκραναν ἀναβαίνοντες ἐν τῇ ἐρυθρᾷ θαλάσσῃ 
 . Ὁρᾷς τὴν θάλασσαν μαινομένην
 
 καὶ αἰδουμένην τὸν νομοθέτην; Ὑπέστρωσε τὰ νῶτα τῷ Μωϋσῇ , ἐπειδὴ φίλος ἦν τοῦ δεσπότου·
 Ἐλάλησεν
 φησὶν 
 ὁ θεὸς πρὸς Μωϋσῆν 
 
 ὡσεί τις λαλεῖ φίλος πρὸς φίλον.

Βλέπε τὴν θάλασσαν ἠρεμοῦσαν· βλέπε τοὺς πλέοντας ἡσυχάζοντας. Βλέπε τὸ πῦρ ἠρεμοῦν. Ἔγκυψον, εἰ βούλῃ, καὶ τοῖς ποταμοῖς. Καὶ ὅρα τῆς ἀληθείας πανταχόθεν λάμπουσαν τὴν ἀπόδειξιν.

Εἶδεν ὁ ποταμὸς Ἰορδάνης Ἰησοῦν φέροντα τὴν εἰκόνα τοῦ σωτῆρος, καὶ ἰδὼν τὸν τρόπον καὶ τὴν προσηγορίαν ἔσχισεν ἑαυτὸν καὶ ἐπὶ τῆς ξηρᾶς ἔδωκε τὴν διάβασιν. Καὶ οὐ ταῦτα μόνον δείκνυται τῷ ἀνθρώπῳ ὑποτετάχθαι. Εἰ γὰρ ἐνέμεινε τῇ εἰκόνι, καὶ ὁ ἥλιος αὐτῷ ὑπετάσσετο καὶ ἡ σελήνη αὐτῷ ἐδούλευεν. Καὶ τούτου μάρτυς ἡ πεῖρα· ἀληθεύει ἡ γραφή. Ἰησοῦς γὰρ ἄνθρωπος ἐν ἀρετῇ κατορθώσας τὸν χαρακτῆρα, βοᾷ μετὰ παρρησίας·
 Στήτω ὁ ἥλιος 
 , καὶ φωνὴ ἀνθρώπου ἔστησε τὸν ἥλιον.

Ὁμοίως, ἀδελφοί, νῦν ὄφεις καὶ σκορπίοι καὶ δράκοντες ἐπιβουλεύουσιν, οὐ τὴν φύσιν μισοῦντες, ἀλλὰ τὴν παράβασιν στηλιτεύοντες. Κατόρθωσον τὴν ἀρετὴν καὶ πατεῖς ταῦτα. Καὶ λέγει πρὸς σὲ ὁ ψαλμός·
 Ἐπὶ ἀσπίδα καὶ βασιλίσκον ἐπιβήσῃ καὶ καταπατήσεις λέοντα καὶ δράκοντα 
 . Ὁμοίως, ἀδελφοί, εἰσελθόντα ποτὲ τὸν μακάριον Παῦλον εἰς τὴν νῆσον τῶν βαρβάρων. Ὁ θεὸς βουληθεὶς διὰ σημείου δεῖξαι τοῖς ἀγνοοῦσιν, ᾠκονόμησεν ἔχιδναν ἐξελθοῦσαν τῶν φρυγάνων ἐνάψασθαι τῆς δεξιᾶς τοῦ ἁγίου καὶ μηδὲν ἀδικῆσαι, ἵνα ἐξ αὐτῆς μάθωσι τῆς πείρας τὴν δύναμιν τῆς ἀρετῆς τῶν ἁγίων.

Διὰ τί πάλιν ἔδακε τὸν Παῦλον ἔχιδνα, τὸν δὲ Δανιὴλ λέοντες οὐκ ἔδακον; Ἀλλ’ ἐκεῖ μὲν ὁμολογουμένως, ὅτι εἰς ὄλεθρον ἐδόθη Δανιήλ . Ἐνταῦθα δὲ εἰ μὴ ἐφάνη τὸ θηρίον καὶ ἔδακεν, οὐκ ἐδείκνυτο ἡ τοῦ πιστοῦ κήρυκος ἀξία. Διὰ τοῦτο ἥψατο μὲν τῆς χειρὸς ἡ ἔχιδνα. Ὁ δὲ ἅγιος οὐδὲν ἀειδὲς ἔπαθεν, ἵνα δείξῃ ὅτι τὴν εἰκόνα τοῦ θεοῦ οὐδὲν ὅλως ἀδικεῖν, οὐδὲ βλάπτειν δυνήσεται. Ὁρᾷς ὅτι εἰ ἔμεινεν ἐν τῇ εἰκόνι ἅπασα ἡ κτίσις ὑποτεταγμένη ἦν αὐτῷ;

Ἀλλ’ ὅταν ἀκούῃ ταῦτα Ἰουδαῖος , ὁ ἐχθρὸς τῆς ἐκκλησίας, ὁ τῆς παλαιᾶς σύντροφος· Ὁρᾷς ὅπως οἱ τοῦ νόμου κήρυκες ἐπάτησαν πῦρ, φησί. Πῶς Δανιὴλ ἐνίκησε λέοντας; πῶς οἱ τρεῖς παῖδες ἐπάτησαν φλόγα πυρός; Διὰ τί μὴ καὶ οἱ μάρτυρες τοῦ Χριστοῦ περιεγένοντο ὁμοίως τοῖς μάρτυσι τοῦ νόμου;

Ὁ γὰρ ἐχθρός, ἀδελφοί, οὐ ζητεῖ τὴν ἐκ τῶν λόγων ὠφέλειαν, ἀλλὰ λαβεῖν τινα κατὰ τοῦ λέγοντος, εὑρεῖν καὶ ἐπινοῆσαί τι κατὰ τῆς ἀληθείας. Ἐὰν ὁ Ἰουδαῖος ἢ ἄλλος τις ἐχθρὸς εὐθέως ἐρεῖ· Πολλὴ ὑπεροχὴ τῶν δικαίων τῶν ἀρχαίων πρὸς τοὺς μάρτυρας τοῦ Χριστοῦ · τούτους μὲν γὰρ θῆρες ἀνάλωσαν καὶ βασιλεῖς ἐξήτασαν καὶ θάλασσα κατεπόντησε καὶ ποταμοὶ κατέπιον· τοὺς δὲ τῆς παλαιᾶς διαθήκης μάρτυρας πᾶσα ἡ κτίσις ᾐδέσθη.

Οὐκοῦν, ἀδελφοί, εἰ ἀπὸ
 τοῦ 
 τοὺς μάρτυρας παραδίδοσθαι ταῖς θλίψεσι κατηγοροῦσιν ἀσθένειαν τοῦ δεσπότου, εἴπωμεν πρὸς αὐτοὺς· Καὶ εἰ δι’ ἀσθένειαν τοῦ Χριστοῦ παρεδόθησαν οἱ μάρτυρες , οὐ παιδεύῃ κατὰ τὸν σὸν ὅρον
 
 δι’ ἀσθένειαν τοῦ Χριστοῦ . Οἱ Μακκαβαῖοι τῆς παλαιᾶς διαθήκης εἰσιν. Εἰ δι’ ἀσθένειαν τοῦ Χριστοῦ καθῃρέθησαν ὑπὸ τῶν τὴν ἐκκλησίαν διωκόντων καὶ οἱ μάρτυρες
 
 ἀνῃροῦντο, πῶς καθαίρει τὰ θυσιαστήρια; πῶς δὲ καὶ προφῆται
 
 ἀναιροῦνται καὶ ἀπεσφάγησαν; Λέγει γὰρ Ἠλίας ·
 Κύριε, τὰ θυσιαστήριά σου κατέσκαψαν καὶ τοὺς προφήτας σου ἀπέκτειναν, κἀγὼ ὑπελήφθην μόνος καὶ ζητοῦσι τὴν ψυχήν μου 
 
 . Καὶ εἰ δι’ ἀσθένειαν τοῦ Χριστοῦ παρεδόθησαν οἱ μάρτυρες , κἀκεῖνοι δι’ ἀσθένειαν.

Ἀλλὰ μὴ γένοιτο ἀσθένειαν τῆς τοῦ Χριστοῦ δυνάμεως καταψηφίσασθαι.
 Δυνατὸς γὰρ ὁ θεὸς ἡμῶν 
 καὶ μέγας ὁ κύριος ἡμῶν καὶ μεγάλη ἡ ἰσχύς αὐτοῦ 
 . Ἡ αὐτὴ διατύπωσις καὶ ἐπὶ τῶν ἀρχαίων καὶ ἐπὶ τῶν νέων. Ὁ γὰρ αὐτὸς θεὸς ὁ τὰ παλαιὰ καὶ τὰ νέα διατυπώσας. Οὐ τὰ μὲν ἀρχαῖα τοῦ πατρός, τὰ δὲ νέα τοῦ υἱοῦ, ἀλλὰ κἀκεῖνα καὶ ταῦτα τῆς αὐτῆς εἰσι θεότητος καὶ τῆς αὐτῆς εἰσιν οἰκονομίας. Τί γάρ φησιν ὁ πατήρ;
 Τὰ σὰ ἐμὰ ἐστιν καὶ τὰ ἐμὰ σά ἐστιν 
 .

Ἐρρύσθησαν οἱ τρεῖς παῖδες ἐκ καμίνου. Παρεδόθησαν διαφόροις βασανιστηρίοις οἱ Μακκαβαῖοι , Καὶ διὰ μὲν τῶν ῥυσθέντων ἐκ τῶν κινδύνων ἐδείκνυεν τὴν ἑαυτοῦ δύναμιν· διὰ δὲ τῶν τελειωθέντων ἐκήρυττε τῆς εὐσεβείας τὴν ἔνστασιν. Ὁμοίως καὶ τὰ νέα ἐστὶν ἰδεῖν. Ἐκαύθησαν οἱ μάρτυρες, ἀλλ’ ἕτεροι διέφυγον μάρτυρες φλόγα.

Τὰ γενόμενα ἐπὶ τεσσάρων ἁγίων ἐπὶ δύω ἱστοριῶν ὁ θεὸς εἰς μίαν εὐαγγελικὴν παρθένον ἤγαγεν. Δανιὴλ αὐτὸς καὶ οἱ τρεῖς παῖδες μερίζονται τὰ θαύματα· ὁ μὲν τοὺς λέοντας φιμώσας, οἱ δὲ τὸ πῦρ πεπατηκότες. Μία δὲ κόρη παρθένος εὐαγγελικὴ τῶν δύο ἀγόνων τοὺς στεφάνους ἀνεδήσατο. Ἡ γὰρ ἁγία Θέκλα καὶ θῆρας κατεπάτησεν καὶ πυρὸς φλόγα ἔσβεσεν.

Πολλοὶ δὲ καὶ ἄλλοι μάρτυρες ἐρρύσθησαν. Ὁ δὲ ἅγιος Παῦλος μυρίους μὲν ἀπωθήσατο κινδύνους. Πάντας δὲ αὐτοὺς ἀπέφυγεν. Πολλάκις παρεδόθη θανάτῳ καὶ ἡ δύναμις τοῦ Χριστοῦ ἐξήλατο τὸν ἑαυτῆς θεράποντα.
 
 Εἰ κατὰ ἄνθρωπόν
 φησιν 
 ἐθηριομάχησα ἐν Ἐφέσῳ 
 
 καὶ πάλιν καθ’ ἡμέραν ἀποθνήσκω τὸ ὅσον ἐν ἀνθρώποις, Καὶ πάλιν ὁ αὐτὸς κηρύττει που λέγων·
 Ἐν τῇ πρώτῃ μου ἀπολογίᾳ οὐδεὶς μοὶ συμπαρεγένετο, ἀλλὰ πάντες μὲ ἐγκατέλιπον. Ὁ δὲ κύριος παρέστη καὶ ἐδυνάμωσέ με καὶ ἐρρύσατό με ἐκ στόματος λέοντος καὶ ῥύσεταί μὲ ἐκ παντὸς εἴδους πονηροῦ καὶ σώσει εἰς τὴν βασιλείαν αὐτοῦ τὴν ἐπουράνιον 
 · ᾧ ἡ δόξα καὶ τὸ κράτος εἰς τοὺς αἰῶνας τῶν αἰώνων. Ἀμήν.