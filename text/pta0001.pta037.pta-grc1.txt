Πάλιν Ἰουδαϊκὴ κακία κατὰ τῆς δεσποτικῆς αὐθεντίας στρατεύεται· πάλιν τῶν ἀντιλεγόντων ἄνοια κατὰ τῆς τοῦ σωτῆρος σοφίας θρασύνεται· πάλιν Ἰουδαῖοι ἀντιλέγουσι τῷ σωτῆρι, καὶ οἱ παλαιοὶ καὶ οἱ νέοι, παλαιοὶ μὲν ἐκεῖνοι οἱ τὸ σῶμα σταυρώσαντες, νέοι δὲ οἱ κατὰ τῆς θεότητος
 τὴν γλῶτταν ἀκονήσαντες 
 . Οἱ μὲν τὸ δεσποτικὸν σῶμα τῷ σταυρῷ προσέπηξαν, οἱ δὲ τὴν ἄκτιστον φύσιν κτίσματι προσήλωσαν· πλὴν ὡς ἐν παραθέσει κακίας ἀνεκτότερα τὰ κακὰ Ἰουδαίων . Ἄλλο γὰρ βασιλικὴν ἐσθῆτα διαρρῆξαι καὶ ἄλλο αὐτὸν
 τὸν βασιλέα τῆς δόξης 
 
 ὑβρίσαι.

Ἰουδαῖοι ἐθαύμαζον περὶ τοῦ σωτῆρος, πῶς γράμματα οἶδε μὴ μεμαθηκώς. 
 
 Οὐκ ἔλεγον ὅτι Ἀγνοεῖ , ἀλλ’
 ἐθαύμαζον, πῶς γράμματα οἶδε μὴ μεμαθηκώς. 
 
 Ἐκεῖνοι ὁμολογοῦσιν ὅτι οἶδεν, αἱρετικοὶ ἀρνοῦνται ὅτι οὐκ οἶδεν. Ἐλέγξατο αὐτοὺς ὁ μακάριος Δαυὶδ μαρτυρῶν τὴν γνῶσιν τῷ σωτῆρι, τήν τε ἐπὶ τοῖς προλαβοῦσι καὶ ἐπὶ τοῖς μέλλουσι·
 Σὺ ἔγνως ἐπὶ γῆς πάντα, τὰ ἔσχατα καὶ τὰ ἀρχαῖα. 
 
 Ἀλλὰ τί φησιν ὁ αἱρετικός; Περὶ τοῦ σωτῆρος ἔλεγε·
 Σὺ ἔγνως ἐπὶ γῆς πάντα, τὰ ἔσχατα καὶ τὰ ἀρχαῖα. 
 
 Ἀλλ’ ὅρα τὸ ἐπαγόμενον·
 Σὺ ἔπλασάς με καὶ ἔθηκας ἐπ’ ἐμέ.

Ὁμολογοῦσι δὲ καὶ οἱ αἱρετικοί , ὅτι οὕτω τὰ πάντα τῆς θεότητος, οὐχ ὅτι ὁ υἱὸς τὸ πᾶν ὅσον εἰς δύναμιν, ἀλλ’ ὅσον εἰς πρόσωπον. Οὐδὲ γὰρ δύνανται ἀναιρεῖν τὸν ὄντως ὄντα. Ἄκουε Παύλου λέγοντος·
 Ἐὰν ἀρνησώμεθα, ἐκεῖνος πιστὸς μένει· ἀρνήσασθαι ἑαυτὸν οὐ δύναται. 
 
 Ἀλλ’ οἱ μὲν τὸν πατέρα ἀπαρνησάμενοι ἀπῃσχύνθησαν τῆς ζωῆς. Ἐκτὸς ἐγένοντο τοῦ φωτός, ἀπεστερήθησαν τῆς ζώσης πηγῆς. Πρὸς δὲ τοὺς διψυχοῦντας αὐτοῦ τὴν θεότητα βοᾷ σήμερον καὶ διὰ παντός·
 Εἴ τις διψᾷ, ἐρχέσθω πρός με. 
 
 Τίς γὰρ εἶ, ἵνα ἔλθωμεν οἱ 
 διψῶντες πρός σε; Ἐγώ εἰμι πρὸς ὃν ἐβόων οἱ προφῆται·
 Ὁ θεὸς ὁ θεός μου, πρὸς σὲ ὀρθρίζω 
 ·
 ἐδίψησέ σε ἡ ψυχή μου, πρὸς τὸν θεὸν τὸν ἰσχυρόν 
 .
 Εἴ τις διψᾷ, ἐρχέσθω πρός με.

Καὶ πότε ταῦτα λέγει;
 Ἐν τῇ ἐσχάτῃ ἡμέρᾳ τῇ μεγάλῃ τῆς ἑορτῆς 
 
 τῶν Ἰουδαίων . Ἡ γὰρ τοῦ σωτῆρος παρουσία ἐσχάτη μὲν περιώρισε τὰ Ἰουδαϊκά · ἀρχὴν γὰρ ἐδίδου τοῖς εὐαγγελικοῖς καὶ περιέγραφε μὲν τὰ ἀρχαῖα, εἰσήγαγε δὲ τὰ νέα. Ὅθεν καὶ ἐν τῇ ἀναστάσει τοῦ σωτῆρος βουληθεῖσα δεῖξαι ἡ γραφή, πῶς τὰ μὲν παλαιὰ διαλύεται, τὰ δὲ νέα ἀνθεῖ καὶ εἰς εὐπρέπειαν πρόεισιν
 Ἀνέστη
 φησὶν 
 ὀψὲ σαββάτων 
 
 ποτέ. Ἐκεῖνο γὰρ τὸ σάββατον περιώρισε πάντα τὰ σάββατα. Ἀλλ’
 ὀψὲ σαββάτων 
 · σαββάτων τὸ τέλος ἦν ἐκεῖνο τὸ σάββατον.

Οὐκ εἶπε διαδεχομένης μιᾶς σαββάτου, ἀλλ’ ἐπιφωσκούσῃ. Δείκνυσι τὸ φῶς τῶν σαββάτων. Ἡ γὰρ ἀνάστασις, μᾶλλον δὲ ὁ τοῦ Χριστοῦ θάνατος, παρὰ μὲν Ἰουδαίοις ὡς θάνατος ᾄδεται, παρὰ δὲ τοῖς ἔθνεσι τὸ φῶς τῆς ἀναστάσεως ἐκλάμπει. Ὅθεν καὶ ἡ παλαιὰ μερίζει αὐτοῦ τοῦ θανάτου τὴν ἐνέργειαν Λέγει γὰρ ἐκ προσώπου αὐτοῦ ὁ προφήτης·
 Ἰδοὺ τέθηκά σε εἰς διαθήκην γένους, εἰς φῶς ἐθνῶν. 
 
 Διαθήκη ὄνομα θανάτου, φῶς ἑρμηνεία τῆς ἀναστάσεως. Ἐπεὶ οὖν παρὰ Ἰουδαίοις θάνατος ᾄδεται, παρὰ δὲ τοῖς ἔθνεσιν ἀνάστασις κηρύττεται, προλαβὼν ὁ προφήτης ἐμέρισε τοῦ λόγου τὴν θεωρίαν, τῷ μὲν γένει, τουτέστι τῷ Ἰουδαϊκῷ, τὴν διαθήκην ἐφαρμόσας, τοῖς δὲ ἔθνεσι τὸ φῶς συζεύξας.

Ὁ πιστεύων εἰς ἐμέ, καθὼς εἶπεν ἡ γραφή, ποταμοὶ ἐκ τῆς κοιλίας αὐτοῦ ῥεύσουσιν ὕδατος ζῶντος. 
 
 Πολλοὶ ἀπαιτοῦσι παρ’ ἡμῶν τὴν μαρτυρίαν καὶ ποῦ γέγραπται
 ὁ πιστεύων 
 
 εἰς Χριστόν ,
 ποταμοὶ ῥεύσουσιν ἐκ τῆς κοιλίας αὐτοῦ ὕδατος ζῶντος 
 . Εἶπε γάρ φησιν ὁ σωτήρ·
 Ὁ πιστεύων εἰς ἐμέ, καθὼς εἶπεν ἡ γραφή, ποταμοὶ ἐκ τῆς κοιλίας αὐτοῦ ῥεύσουσιν ὕδατος ζῶντος 
 , οὐκ ἐπειδὴ τοῦτο γέγραπται, ἀλλ’ ἐπειδὴ τοῦτο ἀκολούθως τῷ πιστεύοντι ἕπεται·
 Ποταμοὶ ἐκ τῆς κοιλίας αὐτοῦ ὕδατος ζῶντος 
 , Τίνες οἱ ποταμοὶ λέγονται; Τοῦ πνεύματος αἱ ἐνέργειαι. Ἡ ἐνέργεια τοῦ
 προσκυνητοῦ πνεύματος. Εἷς μὲν οὖν ποταμός· πολλὰ δὲ ἐκ τοῦ ποταμοῦ σχίζονται.
 Καὶ ὥσπερ ἐκ τοῦ παραδείσου ποταμὸς ἐξέρχεται ἐν Ἐδέμ , μερίζεται δὲ εἰς τέσσαρας ἀρχάς 
 , εἷς μὲν οὖν ἐστι ποταμὸς καὶ μία ἐστὶ πηγὴ ζωῆς, προσέρχονται δὲ οἱ ποταμοὶ οἱ θεολογικοί, τὰ μέρη τῆς διδασκαλίας.

Θέλεις ἰδεῖν ποταμοὺς ὕδατος ζῶντος ῥέοντας; Βλέπε Παῦλον 
 ἀπὸ τῆς Ἱερουσαλὴμ μέχρι τοῦ Ἰλλυρικοῦ κύκλῳ 
 
 ποταμοὺς ἁγίους ἀρδεύοντα τὴν ὑπ’ οὐρανόν. Πᾶσαν γὰρ οὐκ ἂν ἤρκεσε τοσαύτην οἰκουμένην ἀρδεῦσαι, εἰ μὴ εἶχε πλημμυροῦσαν τὴν τοῦ ἁγίου πνεύματος ἐνέργειαν. Καὶ ὄντως ἐξ αὐτῶν ἐδείκνυε τῶν πραγμάτων, ὅτι
 ποταμοὶ ἐκ τῆς κοιλίας αὐτοῦ ῥεύσουσιν ὕδατος ζῶντος.

Ὅτι δὲ ποταμοὺς ὕδατος ζῶντος τὰς ἐνεργείας τοῦ ἁγίου καὶ προσκυνητοῦ πνεύματος ὑπηγόρευσεν, τὰ ἑπόμενα δείκνυσιν. Ἐπάγει γὰρ τὸ εὐαγγέλιον ·
 Τοῦτο γὰρ ἔλεγε περὶ τοῦ πνεύματος, οὗ ἤμελλον λαμβάνειν οἱ πιστεύοντες. 
 
 Οὐκοῦν ὕδωρ ζῶν τὸ πνεῦμα τὸ ἅγιον; Πρόσεχε ἀκριβῶς. Ὕδωρ ζῶν τὸ πνεῦμα τὸ ἅγιον. Ἐὰν οὖν ἀκούσῃς τοῦ θεοῦ λέγοντος·
 Ἐμὲ ἐγκατέλιπον, πηγὴν ὕδατος ζῶντος 
 , νόει τὸν θεὸν πηγὴν τοῦ πνεύματος.
 Ἐμὲ ἐγκατέλιπον, πηγὴν ὕδατος ζῶντος 
 . Τὸ δὲ ὕδωρ τὸ ζῶν τὸ πνεῦμα τὸ ἅγιον. Ἄρα τοῦ ἁγίου πνεύματος ὁ θεὸς πηγή, ἐξ αὐτῆς ἀνομβροῦσα, ἐξ αὐτῆς προφέρουσα τὸ πνεῦμα τὸ ἅγιον, πίστει κηρυττομένη, οὐ καταλήψει.
 Οὐρανοὶ
 γὰρ 
 διηγοῦνται δόξαν θεοῦ. 
 
 Οὐ καταλήψει. Ἄκουε τί φησιν ὁ προφήτης·
 Ἐκάλυψεν οὐρανοὺς ἡ ἀρετὴ αὐτοῦ, καὶ τῆς αἰνέσεως αὐτοῦ πληροῦται ἡ γῆ. 
 
 Αἰνέσεως, οὐ καταλήψεως. Πίστεως, οὐκ ἐξετάσεως. Πιστεύοντες ἐβαπτίσθησαν.

Πολλοὶ τοῦ ὄχλου ἤκουον ὧν ἔλεγεν. Ἔλεγον· Οὗτός ἐστιν ἀληθῶς ὁ προφήτης. 
 
 Ἄλλο προφήτης. Τὸ γὰρ ἄρθρον προστιθέμενον κυρίαν δείκνυσι καὶ ἰδιάζουσαν τὴν αὐθεντίαν. Οἷόν τι λέγω, ἵνα ἀπὸ τῶν ἐν τῇ κοινῇ συνηθείᾳ τετριμμένων λάβω τὴν ἀφορμὴν τῶν ἀποδείξεων· ἐάν τις εἴπῃ· Ἐπίσκοπος ἐπεδήμησε, τὴν μὲν ἀξίαν ἐμήνυσε, τὸν δὲ ἄνδρα οὐκ ἔδειξεν. Ἐὰν δὲ εἴπῃ· Ὁ ἐπίσκοπος τῆς πόλεως, γνώριζε τὸν ὑπὸ πάντων κηρυττόμενον. Ὁμοίως κἂν ἰατρὸν εἴπῃς, τὴν
 
 ἐπιτήμην ἐμήνυσες, τὸν δὲ ἄνδρα οὐκ ἔδειξας. Ἐὰν δὲ εἴπῃς Ὁ ἰατρός, τὸν δὴ γνωριζόμενον ἀπαγγέλλοιο. Οὐκ ἔλεγεν· Οὗτος προφήτης ἐστίν, ἀλλ’
 Οὗτός εστιν ὁ προφήτης. 
 
 Ποῖος; Ὁ ὡμολογημένος, περὶ οὗ ἔλεγον ὑμῖν·
 Ἐπηγγείλατο ὁ θεὸς προφήτην ἀναστήσειν ἐκ τῶν ἀδελφῶν ὑμῶν ὡς ἐμέ.

Ἄλλοι ἔλεγον· Οὗτός ἐστιν ὁ Χριστός . 
 
 Πρόσεχε ἐνταῦθα τῷ ἄρθρῳ. Ἄλλο Χριστός . Πολλοὶ γὰρ χριστοί, καὶ ἱερεῖς χριστοί, ἀλλ’ ὁ Χριστὸς μόνος, οὗ μέτοχοι γεγόνασιν ἅπαντες. Διὰ τοῦτο ὁ προφήτης ἔλεγε Δαυίδ ·
 Μέτοχος ἐγώ εἰμι πάντων τῶν φοβουμένων σε καὶ τῶν φυλασσόντων τὰς ἐντολάς σου. 
 
 Καὶ δεικνὺς ὁ μακάριος προφήτης ὅτι πολλοὶ μέτοχοι ἐγένοντο τοῦ Χριστοῦ κατὰ τὴν προσηγορίαν, πολλοὶ καὶ ἐγένοντο χριστοί, πολλοὶ κοινωνοῦντες τῇ προσηγορίᾳ, μὴ κοινωνοῦντες τῇ ἀξίᾳ, ἔλεγε·
 Διὰ τοῦτο ἔχρισέ σε ὁ θεός σου ἔλαιον ἀγαλλιάσεως παρὰ τοὺς μετόχους σου 
 . Μετόχους καλεῖ τοῦ Χριστοῦ τοὺς τῆς προσηγορίας μετεσχηκότας. Ὅθεν καὶ ὁ Παῦλος τὴν μετοχὴν τῆς προσηγορίας ἐκλαμβάνων διὰ τὴν προσηγορίαν φησίν·
 Μέτοχοι τοῦ Χριστοῦ γεγόναμεν πάντες, ἐὰν τὴν ἀρχὴν τῆς ὑποστάσεως μέχρι τέλους βεβαίαν κατασχῶμεν. 
 
 Ὥσπερ γὰρ ὁ Χριστὸς πηγὴ ὢν τῶν ἀγαθῶν μετέχεται ὑπὸ τῶν ἀξίων, οὕτως καὶ τὸ πνεῦμα τὸ προσκυνητὸν ἐν μετοχῇ γίνεται τῶν ἀξίων. Λέγει γὰρ ὁ ἀπόστολος·
 Τοὺς ἅπαξ φωτισθέντας γευσαμένους τε τοῦ ῥήματος καὶ μετόχους γενομένους πνεύματος ἁγίου. 
 
 Ὁρᾷς πῶς ἡ θεότης μετοχή ἐστι τοῦ πατρὸς καὶ τοῦ υἱοῦ καὶ τοῦ ἁγίου πνεύματος; Ἔλεγον οὖν·
 Οὗτός ἐστιν ὁ Χριστός . 
 
 Ὢ ἄνοια· τὸ ἐμὲ ἐμέριζαν. Καὶ γὰρ ὁ προφήτης διαφόροις μὲν προσηγορίαις μερίζεται, μιᾷ δὲ ἐννοίᾳ συνάπτεται.

Ἄλλοι ἔλεγον σήμερον· Μὴ γὰρ ἐκ τῆς Γαλιλαίας ὁ Χριστὸς ἔρχεται; Οὐχὶ ἡ γραφὴ εἶπεν ὅτι ἐκ σπέρματος Δαυὶδ καὶ ἀπὸ Βηθλεὲμ τῆς κώμης;. 
 
 Ἐπισημαίνεται ἡ οἰκία πῶς ἑαυτῆς μαίνεται. Νῦν ὁ Ἰουδαῖος βουλόμενος παραγράψασθαι τὴν ἀπὸ τῆς Γαλιλαίας πρόοδον προφέρει τὴν Βηθλεὲμ εἰς ἀπόδειξιν. Οὕτω φησίν· Οὐκ ἔστιν ἀπὸ τῆς Γαλιλαίας ὁ Χριστός , ὅτι ὁ προφήτης εἶπεν·
 Ἐκ Βηθλεὲμ τῆς κώμης .

Καὶ πῶς ἐν ἑτέρῳ τόπῳ λέγει; Οὐ οἴδαμεν πόθεν ὁ Χριστὸς ἔρχεται. Βλέπε πῶς ἡ κακία πρὸς ἑαυτὴν μερίζεται καὶ ὡς ἔλεγεν ὁ Δαυὶδ 
 ἐψεύσατο ἡ ἀδικία. 
 
 Ὁ Χριστὸς ὅταν ἔρχεται, οὐκ οἴδαμεν πόθεν ἔρχεται. 
 
 Λέγει γάρ·
 Οὐκ ἐκ σπέρματος Δαυὶδ καὶ ἀπὸ Βηθλεὲμ τῆς κώμης;. 
 
 Ἢ οὐκ οἶδας ὅτι τὴν γνῶσιν ἐπαγγέλλει; Εἰ δὲ γινώσκεις, τί τὴν ἄγνοιαν προσποιεῖ;

Σχίσμα δὲ ἦν ἐν τῷ ὄχλῳ. 
 
 Ἐσχίσθησαν καὶ ταῖς ψυχαῖς καὶ τοῖς λόγοις, καθὼς ἔλεγε Δαυίδ ·
 Διεσχίσθησαν καὶ οὐ κατηνύγησαν.

Τινὲς δὲ ἐξ αὐτῶν ἤθελον πιάσαι αὐτὸν, ἀλλ’ οὐδεὶς ἐπέβαλεν ἐπ’ αὐτὸν τὰς χεῖρας. 
 
 Ὅπου μὴ ἐπιτρέπει αὐθεντία, οὐδὲν ἰσχύει πονηρία. Ὅπου μὴ κλίνει αὐτὴν ἐξουσία, οὐδὲν ἐπιχειρεῖ ῥᾳδιουργία τῶν ἐπιχειρούντων. Ἠθέλησαν, ἀλλ’ οὐ κατευωδόθησαν. Ἐφύλασσε γὰρ ὁ σωτὴρ τὴν εὐκαιρίαν τῷ πάθει, ὁ φυλάσσων τῷ τύπῳ τὴν ἀλήθειαν. ᾜδει γὰρ τὴν ἡμέραν ἐν ᾗ ὁ τύπος ἐγίνετο τοῦ πάθους. Ἐν αὐτῇ δεῖ πληρωθῆναι τὴν ἀλήθειαν τοῦ πάθους. Θέλεις δὲ μαθεῖν ὅτι ἡ ἐξουσία πάντα νικᾷ καὶ οὐ κρατεῖται, ἐὰν μὴ θέλῃ; Ἠθέλησαν ὡς ἀνελεῖν, ἀλλ’ ἐσκοτίσθησαν. Ἠθέλησαν αὐτὸν πιάσαι ἐν ἑτέρῳ τόπῳ, ἐν τῷ ἱερῷ. Καὶ
 Ἰησοῦς ἐξῆλθε διὰ μέσου αὐτῶν 
 
 κρυπτόμενος. Εἰ
 διὰ μέσου αὐτῶν 
 , πῶς κρυπτόμενος;

Ἠδύνατο καὶ λόγῳ ἀνατρέψαι τοὺς ἀγνώμονας. Διὰ φιλανθρωπίαν φέρει τὸ πάθος ἐπὶ τοῦ σταυροῦ.
 Λέγει αὐτοῖς· Τίνα ζητεῖτε; Οἱ δὲ πρὸς αὐτόν· Ἰησοῦν τὸν Ναζωραῖον . Λέγει· Ἐγώ εἰμι. Καὶ ἔπεσαν εἰς τὰ ὀπίσω πάντες. 
 
 Εἷς λόγος ἀνέτρεψεν. Ἀπειλὴ οὐκ ἀνέτρεψεν. Ὁ ἀπόστολος διὰ τοῦτο, ὁ γενναῖος ἐκεῖνος τῆς ἀληθείας κήρυξ,
 τὸ σκεῦος τῆς ἐκλογῆς 
 , ὁ λαλοῦντα ἔχων ἐν ἑαυτῷ τὸν Χριστὸν , εἰδὼς τῆς ἐξουσίας τὴν αὐθεντίαν καὶ ὅτι οὐ πονηρία ἔγραφε τὴν ἐξουσίαν, ἀλλ’ ἡ ἀξία συγκατέβη τῇ φιλανθρωπίᾳ, λέγει·
 Καὶ παρέδωκεν ἑαυτὸν ὑπὲρ ἡμῶν 
 .

Ἦλθον οἱ ὑπηρέται πρὸς τοὺς ἀρχιερεῖς καὶ πρὸς
 
 τοὺς φαρισαίους καὶ εἶπον αὐτοῖς ἐκεῖνοι· Διὰ τί οὐκ ἠγάγετε αὐτόν;. 
 
 Πρόσεχε ἐνταῦθα, πῶς ἡ κακία ὑπὸ ἑαυτῆς ἀνατρέπεται. Ἀπέστειλαν οἱ ἀρχιερεῖς ὑπηρέτας ἀγαγεῖν τὸν σωτῆρα. Οἱ ὑπηρέται ναρκήσαντες πρὸς τὴν θείαν διδασκαλίαν ὑπέστρεψαν, οὐχ ὡς ἡττημένοι, ἀλλ’ ὡς αὐτοῦ τοῦ σωτῆρος ἀγωνιζόμενοι.

Διὰ τί αὐτὸν οὐκ ἠγάγετε; Λέγουσιν· Οὐδεὶς ἐλάλησεν ὡς ὁ ἄνθρωπος οὗτος. 
 
 Ὅρα πῶς ἡ ἀρετὴ τὴν διδασκαλίαν μεταβάλλει. Ἐδέξατο τοὺς πολεμοῦντας καὶ φίλους ἐποίησεν. Ἦλθον ὡς ἐχθροὶ τοξεύοντες καὶ ἀπεστάλησαν ὡς πρέσβεις ἀπολογούμενοι.

Ἀπεκρίθησαν οἱ φαρισαῖοι · Μὴ καὶ ὑμεῖς πεπλάνησθε; Μή τις ἐκ τῶν ἀρχόντων ἐπίστευσεν εἰς αὐτὸν ἢ ἐκ τῶν φαρισαίων , ἀλλ’ ὁ ὄχλος ὁ μὴ γινώσκων τὸν νόμον. 
 
 Βλέπεις τῆς κακίας τυφλώσεις;
 Οὐδείς
 φησιν 
 ἐπίστευσεν εἰς αὐτόν, ἀλλ’ ὄχλος ὁ μὴ γινώσκων τὸν νόμον. 
 
 Ἐπισκιάζουσι τὴν ἑαυτῶν κακίαν ὡς ἀπὸ τῆς γνώσεως τοῦ νόμου φεύγοντες τοῦ Χριστοῦ τὴν διδασκαλίαν.

Ὁ νόμος σέ, Ἰουδαῖε , παρασκευάζει ἀπειθεῖν τῷ Χριστῷ καὶ αἰτιᾶσαι τὸν ὄχλον ὅτι ἐπίστευσεν ὡς νόμου ἄπειρος; Καὶ μὴν θαυμάσαι ἐστὶ τοὺς νόμον ἀγνοοῦντας καὶ νομοθέτην εὑρόντας, τοὺς προφήτας μὴ ἐντυχόντας καὶ τὸν προφητευόμενον εὑρόντας. Σὺ δὲ ἀναγινώσκων τὸν νόμον οὐκ ἐπέγνως τὸν ὑπὸ τοῦ νόμου κηρυττόμενον; Οὐκ οἶδας τὸν νόμον; Οὐκ ἔγνως τὸν νόμον; Οὐχ ὁ νόμος εἶπεν·
 Οὐκ ἐκλείψει ἄρχων ἐξ Ἰούδα καὶ ἡγούμενος, ἕως ἂν ἔλθῃ ὃ ἀπόκειται, καὶ αὐτὸς προσδοκία ἐθνῶν 
 ; Ὅρον ἔδωκεν ἀληθείας. Περιώρισε πράγμασιν ἀσαλεύτως τὴν εὐσέβειαν. Προφητεύει ἡ γραφὴ περὶ τῆς παρουσίας τοῦ Χριστοῦ , ὅτι ἀμήχανόν ἐστι παύσασθαι τοὺς βασιλεῖς Ἰουδαίων , ἕως ἂν ἔλθῃ ὁ Χριστός . Ἢ τοίνυν δεῖξον τὴν Ἰουδαϊκὴν βασιλείαν μένουσαν καὶ οὐδέπω ἦλθεν ὁ Χριστός . Εἰ οὐκ ἔχεις δεικνύναι, δέξαι τὸν παραγενάμενον.
 Οὐκ ἐκλείψει ἄρχων καὶ ἡγούμενος ἐξ Ἰούδα , ἕως ἂν ἔλθῃ ὃ ἀπόκειται, καὶ αὐτὸς προσδοκία ἐθνῶν 
 . Ἔστω· οὐ παρεγένετο ἡ προσδοκία τῶν ἐθνῶν. Πῶς ἤνθησεν; Ὁ γεωργὸς οὐκ ἀπήντησε καὶ οἱ καρποὶ ἐβλάστησαν; Ἡ προσδοκία τῶν ἐθνῶν οὐδέποτε ἦλθε καὶ τὰ ἔθνη προσεκύνησαν;

Ἀλλὰ πολλοὶ σοφίζονται τὸν λόγον. Οὐκ ἐξέλειπόν φησιν ἄρχοντες τῶν Ἰουδαίων . Μένουσιν οἱ πατριάρχαι τοῦ γένους τοῦ Δαυὶδ τοῦ βασιλικοῦ. Καλῶς ὁ Χριστὸς ἡ πηγὴ τῆς σοφίας·
 Ἐρευνᾶτε τὰς γραφὰς. 
 
 Βασιλεὺς καὶ ἄρχων οὐ γίνεται κατὰ νόμον μὴ χριόμενος. Οὐ ποιεῖ τὴν διαδοχὴν βασιλέα, ἐὰν μὴ τὸ κέρας ἀλείψῃ τὸν βασιλέα. Δαυὶδ ὁ βασιλεὺς βουλόμενος καταστῆσαι τὸν ἑαυτοῦ διάδοχον οὐκ ἠρκέσθη τῇ διαδοχῇ τοῦ γένους, Ἐκάλεσε τὸν προφήτην. Λάβε μοι τὸν παιδάριον Σαλομών .
 Λαβέτωσαν αὐτὸν Σαδὼχ ὁ ἱερεὺς καὶ Νάθαν ὁ προφήτης καὶ καταγάγωσιν αὐτὸν εἰς τὸν Σιλωὰμ καὶ χρισάτωσαν αὐτόν. 
 
 Ὁρᾷς ὅτι οὐ ποιεῖ διαδοχὴ βασιλέα, ἐὰν μὴ τὸ χρῖσμα βεβαιώσῃ τὴν βασιλείαν; Ἀλλὰ πρόσεχε τῇ ἀκριβείᾳ. Ὁ προφήτης βουλόμενος δεῖξαι καθ’ ὃν τρόπον γεγύμνωται ἡ Ἰουδαϊκὴ γῆ τῶν ἀρχόντων, λέγει·
 Καθήσονται ἡμέρας πολλὰς οἱ υἱοὶ Ἰσραὴλ οὐκ ὄντος αὐτοῖς ἄρχοντος οὐδὲ βασιλέως 
 
 οὔτε προφητῶν. Κἂν ἄρχοντα δείξῃς, προφήτην δὲ μὴ δείξῃς, οὐ ψεύδεται ἡ ἀλήθεια; Οὐ συνιστὰς τὸ ζητούμενον ὁρᾷς, πῶς πανταχοῦ ἀποκέκλεισται τοῖς ἀντιλέγουσιν; Οὐ γὰρ ὄνομα ποιεῖ τὴν ἐξουσίαν, ἀλλ’ ἡ τοῦ θεοῦ βεβαίωσις κυροῖ τὴν ἐξουσίαν.

Λέγει Νικόδημος πρὸς αὐτούς, ὁ ἐλθὼν πρὸς τὸν Χριστὸν νυκτός. 
 
 Πρόσεχε πῶς ἐπιλαμβάνεται αὐτοῦ τῆς ἀπαρρησιάστου γνώμης ὁ μὴ πεπαρρησιασμένος ποτέ, κατανυχθεὶς ὑπὸ τῶν λόγων κυρίου ὅτι πᾶς ὁ φαῦλα πράσσων μισεῖ τὸ φῶς καὶ οὐκ ἔρχεται εἰς τὸ φῶς. Βουλόμενος ἀποδύσασθαι τὸν κίνδυνον ἐπὶ τῇ προλαβούσῃ νυκτὶ ἐν ἡμέρᾳ παρρησιάζεται καὶ λύει τῇ ὁμολογίᾳ τὴν ἄρνησιν.
 Μὴ ὁ νόμος ἡμῶν κρίνει τὸν ἄνθρωπον ἐὰν μή τι ἀκούσῃ ἐξ αὐτοῦ;. 
 
 Προσεκάλεσεν εἰς κρίσιν τὸν σωτῆρα εἰδὼς ὅτι δύναται φωνὴ θεοῦ προελθοῦσα σβέσαι τὴν ἁμαρτίαν καὶ μανίαν τῶν ἀντιλεγόντων.

Ἀπεκρίθησαν ἐκεῖνοι· Μὴ καὶ σὺ ἐκ τῶν μαθητῶν αὐτοῦ εἶ; Ἐρεύνησον καὶ μάθε ὅτι ἐκ τῆς Γαλιλαίας προφήτης οὐκ ἐγήγερται. 
 
 Πρόσεχε ἐνταῦθα, παρακαλῶ, τῇ Ἰουδαϊκῇ ἀγνωμοσύνῃ καὶ τῷ ἐλέγχῳ τοῦ σωτῆρος ἐπιστομίζοντι τὴν κακίαν.
 Ἐκ τῆς Γαλιλαίας , 
 λέγει,
 προφήτης οὐκ ἐγήγερται.

Καὶ τί ὁ εὐαγγελιστής;
 Ἐβόησεν ὁ Ἰησοῦς · Ἐγώ εἰμι τὸ φῶς τοῦ κόσμου. 
 
 Ποίαν ἀκολουθίαν ἔχει πρὸς τὴν ἄρνησιν ἐκείνων ἡ ἐπαγωγὴ τοῦ ῥήματος; Ἐκεῖνοι λέγουσιν·
 Ἐκ τῆς Γαλιλαίας ὁ προφήτης οὐκ ἐγήγερται. 
 
 Ὁ σωτὴρ ἐπάγει·
 Ἐγὼ εἰμι τὸ φῶς. 
 
 Ποίαν ἔχει κοινωνίαν τὰ ῥήματα; Διὰ τί εἶπεν·
 Ἐγὼ εἰμι τὸ φῶς 
 ; Ἐπειδὴ ἠρνήσαντο τὴν Γαλιλαίαν ὡς μὴ δυναμένην δέξασθαι τὸν φωστῆρα τῆς οἰκουμένης, λέγει·
 Ἐγὼ εἰμι τὸ φῶς 
 , περὶ οὗ ἐβόα ὁ προφήτης· Γῆ Ζαβουλών ,
 γῆ Νεφθαλίμ , ὁδὸν θαλάσσης πέραν τοῦ Ἰορδάνου , Γαλιλαία τῶν ἐθνῶν. Ὁ λαὸς ὁ καθήμενος ἐν σκότει φῶς εἶδε μέγα 
 . Ὁ προφήτης λέγει τὸ φῶς ἐν Γαλιλαίᾳ λάμπειν καὶ ὑμεῖς ἀπηγορεύσατε τὴν Γαλιλαίαν ὡς μὴ δυναμένην δέξασθαι βλάστημα τῆς εὐσεβείας;
 Ἐγώ εἰμι τὸ φῶς τοῦ κόσμου. 
 
 Ἤκουσαν οἱ Ἰουδαῖοι καὶ ἔκλαυσαν.
 Ὅταν ἀποστραφεὶς στενάξῃς, τότε σωθήσῃ.

Μετάβαλε τὰ ὅπλα τῆς ἀδικίας, αἱρετικέ, εἰς τὰ ὅπλα τὰ ὑπὲρ τῆς εὐσεβείας. Γενοῦ ὑπέρμαχος ὑπὲρ τῆς ἀληθείας. Μίμησαι Παῦλον τὸν κατὰ Χριστοῦ θρασυνόμενον καὶ ὕστερον ὑπὲρ Χριστοῦ ὁπλιζόμενον. Ἀεὶ γὰρ φιλεῖ ὁ θεὸς ἁρπάζειν τὰ ὅπλα τῆς κακίας καὶ ποιεῖν ὅπλα δικαιοσύνης. Οὕτω ποτὲ τὸν Μωϋσῆν ἐν τῷ οἴκῳ τοῦ Φαραὼ ὥπλισεν. Τὸν υἱὸν τῆς βασιλίδος ὑπονοούμενον λαβὼν κατὰ τῆς βασιλείας ἐστράτευεν. Οὕτω καὶ τὸν Παῦλον ὑπὲρ Ἰουδαίων μαχόμενον λαβὼν ὁ θεὸς κατὰ Ἰουδαίων καθώπλισεν. Ἐδίωκε τὸν σωτῆρα καὶ ἀθρόον δεξάμενος τοῦ πνεύματος τὴν ἐνέργειαν ἠγάπησεν ὃν ἐδίωκεν.

Ἀλλ’ οὐ θέλεις μιμήσασθαι τὸν Παῦλον καὶ τὸν Μωϋσέα ; Μίμησαι τὸν Ναβουχοδονόσορ . Μὴ γίνου τοῦ βαρβάρου ἀγριώτερος. Ὁ βάρβαρος ἐκεῖνός ποτε μεθύων ἀλαζονείαν καὶ ἀγνοήσας τὸν πάντων βασιλέα καὶ ἑαυτὸν δεσπότην εἶναι νομίσας τῆς φύσεως τοὺς κατ’ εἰκόνα θεοῦ γενομένους προσκυνεῖν τὴν ἰδίαν εἰκόνα κατηνάγκαζεν. Ὡς δὲ ἠπείθησαν οἱ ἅγιοι τρεῖς παῖδες, οἱ τῇ ἁγίας τριάδος μάρτυρες , οἱ ὑπὸ τῆς ἁγίας τριάδος σκεπόμενοι, ὡς ἠπείθησαν, λέγει ὁ Βαβυλώνιος · Ἐὰν μὴ προσκυνήσητε ἵνα συντέμω,
 αὐτῇ τῇ ὥρᾳ ἐμβλήσεσθε εἰς τὴν κάμινον τοῦ πυρὸς τὴν καιομένην καὶ τίς θεός, ὃς ἐξελεῖται ὑμᾶς;.

Εἶδες μανίαν βαρβάρου μεθύοντος; Εἶδες μανίαν κατὰ τοῦ θεοῦ τοξεύοντος; Εἶδες πῶς ἠγνόησε τὸ πλάσμα τὸν δεσπότην τὸν πλάσαντα; Εἶδες πῶς ὁ χνοῦς κατὰ τοῦ πυρὸς ἀγωνίζεται; Εἶδες πῶς ὁ χόρτος τῷ πυρὶ μάχεται; Ἀλλὰ ταῦτα μὲν ἔλεγεν ἐν ἀγνοίᾳ θείας δυνάμεως. Καὶ τί ποιεῖ μαινόμενος;
 Ἐκκαύσατε τὴν κάμινον ἑπταπλασίως. 
 
 Ἐπειδὴ εἶπον οἱ μάρτυρες · Ἔστι θεὸς ῥύσασθαι ἡμᾶς δυνάμενος, πλεονάζει τὴν τιμωρίαν. Καίτοι, ὦ τύραννε παρανομώτατε, εἰ μὲν μὴ ἔστι θεοῦ δύναμις, τί περισσῶς ἑπταπλασιάζεις τὴν φλόγα; Καὶ γὰρ ψιλὴ φλὸξ δύναται ἀναλῶσαι σῶμα. Διὰ τί οὖν ἑπταπλασιάζεις; Ἵνα τῇ φιλονεικίᾳ τοῦ πυρὸς νικήσῃ τὴν ἐπαγγελίαν τῆς δυνάμεως, ἐξέκαυσε τὴν κάμινον ἑπταπλασίως.

Ἀλλὰ διέλαμπε ὁ λόγος καὶ ἐπληροῦτο τὸ ὑπὸ τοῦ προφήτου Δαυίδ ·
 Τὰ λόγια κυρίου λόγια ἁγνά, ἀργύριον πεπυρωμένον δοκίμιον τῇ γῇ, κεκαθαρισμένον ἑπταπλασίως. 
 
 Τὴν φλόγα ἐτίναξαν καὶ τὸ πῦρ μιμησάμενον παστάδα ἐκάλυψε τὰ σώματα τῶν ἁγίων. Καὶ ἡ τοῦ θεοῦ δύναμις τὴν κάμινον ἐποίησε ἐκκλησίαν καὶ τὴν τιμωρίαν μετέβαλεν εἰς εὐωχίαν. Καὶ ἀντὶ θρήνων ἐποίησεν ὕμνους καὶ ἀντὶ φλογὸς δρόσον.

Ὁ τύραννός φησιν·
 Σεδράχ , Μισάχ , Ἀβδεναγώ , οἱ δοῦλοι τοῦ θεοῦ τοῦ ὑψίστου. 
 
 Νῦν ὕψιστον ὁμολογεῖς; Νῦν θεὸν κηρύττεις, ὃν πρὸ μικροῦ ἠρνήσω; Οὐ σὺ ᾖς ὁ λέγων·
 Καὶ τίς ἐστι θεός, ὃς ἐξελεῖται ὑμᾶς ἐκ τῶν χειρῶν μου;. 
 
 Ἀλλὰ λέγε καὶ αὐτὸς μετὰ Παύλου ·
 Ἀγνοῶν ἐποίησα ἐν ἀπιστίᾳ. 
 
 Εἷτα, ἐνταῦθα πρόσεχε πῶς τὸ ὅπλον εἰς ἀρετὴν μετεβλήθη τὸ τῆς κακίας. Γράφει γάρ·
 Ἐγὼ γράφω φυλαῖς, γλώσσαις· Ὃς ἂν εἴπῃ λόγον κατὰ τοῦ θεοῦ Σεδράχ , Μισάχ , Ἀβδεναγώ , εἰς ἀπώλειαν ἔσονται καὶ οἱ οἶκοι αὐτῶν εἰς ἀφανισμόν 
 
 . Ὁ ἀπειλῶν κατὰ τῆς εὐσεβείας ἀγωνίζεται ὑπὲρ τῆς ἀληθείας.

Μὴ τοίνυν, αἱρετικὲ καὶ τοῦ Ναβουχοδονόσορ ἀγριώτερε, μὴ βλασφήμει τὸ πνεῦμα τὸ προσκυνητὸν. Μὴ βλασφήμει τὸν υἱὸν, δι’ ὧν βλασφημεῖς τὸ πνεῦμα. Μὴ ὕβριζε τὸ πνεῦμα, δι’ ὧν ὑβρίζεις τὸν υἱόν. Μὴ ὕβριζε τὸν πατέρα, δι’ ὧν ῥίζαν ἀρνῆσαι. Μία πηγή, μία ζωή· ὁ ἐπαρνησάμενος τὸ πᾶν ἠρνήσατο.

Καὶ τίς χρεία περὶ τῶν ὀνομάτων τῶν θείων λεπτολογεῖν, ἕνα υἱὸν ἅγιον ἐκ θεοῦ; Υἱὸς ἐκ θεοῦ καὶ θεός. Τὸ δὲ πῶς ἡ πίστις παραδίδωσιν· οὐκ ἄνθρωποι καταλαμβάνουσιν. Ἡ μέντοιγε ἀνάστασις δῶρόν ἐστι θεοῦ. Πρόσεχε ἀκριβῶς. Ἀνάστασις δῶρόν ἐστι θεοῦ. Περὶ ἀναστάσεως Παῦλος ·
 Εἰ νεκροὶ οὐκ ἐγείρονται, οὐδὲ Χριστὸς οὐκ ἐγήγερται· ματαία ἡ πίστις ὑμῶν. 
 
 Ὁ τὴν ἀνάστασιν ἀρνούμενος ματαίαν ἕξει τὴν πίστιν. Ὁ ἐν ὀνόματι τῆς τριάδος ἀπαιτῶν ἀβέβαιον ἔχει τὴν εὐεργεσίαν;

Οὐκ οἶδας ὅτι οἱ προφῆται τοῦ πνεύματος τοῦ ἁγίου εἰσὶν ὄργανα; Οὐκ οἶδας ὅτι οἱ ἀπόστολοι ὑπὸ τοῦ ἁγίου πνεύματος ἀπεστάλησαν; Λέγει τοῖς ἀποστόλοις·
 Κἀγὼ ἀποστέλλω ὑμᾶς εἰς τὸν κόσμον. 
 
 Εἰ ὁ Χριστὸς ἀποστέλλει τὸ πνεῦμα τὸ ἅγιον, τὴν αὐθεντίαν τοῦ υἱοῦ εἰς ἑαυτὸ περισπᾷ. Λέγει γὰρ τὸ πνεῦμα τὸ ἅγιον ἐν Ἀντιοχείᾳ τῇ μεγαλοπόλει·
 Ἀφορίσατέ μοι Παῦλον καὶ Βαρνάβαν εἰς τὸ ἔργον ὃ προσκέκλημαι αὐτούς. 
 
 Ἐχρῆν γὰρ γνωρίσαι τὴν ἑαυτοῦ ὑπουργίαν καὶ εἰπεῖν· Εἰς τὸ ἔργον ὃ προσκέκληται αὐτοῦ ὁ Ἰησοῦς , ἀλλὰ τὴν βασιλικὴν αὐθεντίαν εἰς ἑαυτὸ περίγραψεν.
 Ἀφορίσατέ μοι Παῦλον καὶ Βαρνάβαν εἰς τὸ ἔργον ὃ προσκέκλημαι αὐτούς. 
 
 Καὶ μὴν ὁ προφήτης τοὺς προσκεκλημένους ὑπὸ τοῦ θεοῦ λέγει προκληθῆναι, ὅτι ἐκ Σιὼν ἥξει ὁ σωζόμενος καὶ εὐαγγελιζόμενος ὁ κύριος προσκέκηται. Πῶς τὸ πνεῦμα τὸ ἅγιον λέγει·
 Εἰς τὸ ἔργον ὃ προσκέκλημαι αὐτούς 
 ;
 Ὁ γὰρ κύριος τὸ πνεῦμα τὸ ἅγιόν ἐστιν , φησὶν ὁ Παῦλος , 
 ὅπου δὲ τὸ πνεῦμα κυρίου, ἐλευθερία 
 .

Ἀλλὰ ταῦτα μὲν εἰς τοσοῦτον. Ἓν δέ, ὃ τὴν ψυχὴν ἔπληξεν, καὶ εἰπεῖν αἰδοῦμαι καὶ λέγειν ἀναγκάζομαι. Τινὲς τῶν ἀθέων αἱρετικῶν μὴ ἔχοντες πῶς διὰ τῆς ἰδίας θρασύτητος πλήξωσι τῆς ἐκκλησίας τὴν ἀκοήν τολμῶσι τὰ παρὰ τῶν Ἑλλήνων περιάγειν καὶ ἐπ’ ἀληθείας εἰπεῖν. Αἱ ἀκοαὶ μὴ δεξάμεναι τὸν λόγον ἐτρώθησαν, οὐ βλαβεῖσαι, ἀλλ’ ἐπὶ τοὺς σκανδαλιζομένους πλαγεῖσαι. Ἀναγκάζομαι λέγειν, ὅπερ ἤκουσα, εἰς ἔλεγχον μὲν τῶν τολμώντων, εἰς στήριγμα δὲ τῶν ἀκουόντων εἰς ἀπολογίαν δὲ τὴν ὑπὲρ τῆς ἀληθείας. Οὐχ ὅτι τῆς ἡμετέρας ἀπολογίας δεῖται ἡ ἀλήθεια, ἀλλὰ δεῖ βοηθεῖν τῷ πᾶσι βοηθοῦντι, δεῖ βοηθεῖν τῷ θεῷ συκοφαντουμένῳ. Μὴ ἐπιλάβῃ 
 τῆς λέξεως καὶ εἴπῃς βοηθεῖν θεῷ. Ἐγὼ τῇ γραφῇ στοιχῶ. Ἡ μακαρία Δεβόρρα , ἡ προφῆτις ἐκείνη, τοὺς μὴ συνελθόντας εἰς τὸν πόλεμον κατὰ τῶν ἀλλοφύλων λέγει καταρᾶσθαι, τοὺς μὴ ἐξελθόντας βοηθῆσαι τῷ κυρίῳ.

Πολλοὶ τοίνυν τῶν αἱρετικῶν ἀντιβάλλουσι ῥήματα παρ’ ἐθνικῶν προφερόμενα. Καὶ τί φησι τῶν Ἑλλήνων ; Ἡ κακία τῶν αἱρετικῶν κρύπτουσα τὰ ἴδια ὅπλα, ἐπειδὴ αὐτῶν ἥττηται, προφέρει τὰ ἀλλότρια, ἵνα διασαλεύσῃ τὰ θεμέλια τῆς εὐσεβείας. Τινὲς τῶν Ἑλλήνων ἔφησαν· Ἀφ’ οὗ ὁ Χριστιανισμός, πόλεμοι. Ἀφ’ οὗ ἀνετράπη τὰ εἴδωλα, ἀνετράπη, φησίν, ἡ οἰκουμένη. Σύγγνωτέ μοι, παρακαλῶ. Κέχρημαι τοῖς ἐκ τῶν ἐναντίων προφερομένοις εἰς ἀπόδειξιν. Ἤρκει μὲν γὰρ αὐτὴ καθ’ ἑαυτὴν ἡ ἀλήθεια ὑπὲρ ἑαυτῆς ἀγωνιζομένη. Δεῖ δὲ λαμβάνειν τὰ ὅπλα τῶν ἐναντίων καὶ αὐτὸς κόπτειν. Καὶ γὰρ ὁ μακάριος Δαυίδ , ὅτε ἐν σφενδόνῃ τὸν ἀντίπαλον κατηγωνίσατο, ἐπεὶ τὴν κεφαλὴν ἀποτεμεῖν οὐκ ἴσχυεν, τοῦ ἐναντίου λαβὼν τὸν ἐναντίον ἀπέτεμεν.

Ἀφ’ οὗ ἀνετράπη τὰ εἴδωλα, πόλεμοι. Ὅτε οὖν ὁ Ξέρξης ἐπιδημήσας εἰς τὰς Ἀθήνας ἐνέπρησε καὶ τὴν Ἀχαΐαν ὅλην καὶ τὴν Ἑλλάδα κατήγαγεν εἰς ἔδαφος, οὐκ ἦσαν παρ’ αὐτοῖς θεοί; Οὐκ ἦσαν βωμοί; Οὐκ ἦσαν τελεταί; Οὐκ ἦσαν αἵματα ἱερά; Εἰ παρὰ τὴν αἰτίαν τῆς ἀνατροπῆς τῶν εἰδώλων πόλεμος, διὰ τί τότε πόλεμος, ὅτε ἤκμαζε τὰ Ἑλληνικά; Ὅτε πόλεις πρὸς πόλεις ἠγωνίζοντο, ὅτε κῶμαι κώμαις ἐπολέμουν, ὅτε πᾶσα χεὶρ διὰ ξίφους ὥδευεν, ὅτε οὐκ ἦν μετ’ εἰρήνης διοδεύειν, ὅτε οὐκ ἦν ἄνευ ξίφους τὴν ὁδὸν τὴν τυχοῦσαν γέμειν ποῦ ἦν τὰ εἴδωλα; Αἰσχύνομαι ὑπὲρ εἰδώλων φθεγγόμενος. Μιαίνω τὴν γλῶτταν, ἵνα τοὺς μιεροὺς διελέγξω. Ἀνάγνωθι τὰς Ῥωμαϊκὰς ἱστορίας. Ἀνάγνωθι τοὺς ἀρχαίους πολέμους. Ἀνάγνωθι τὰ ἀρχαῖα κακά, ὧν συνεγράψατο πολέμων Θουκυδίδης τῆς Πελοποννήσου τὸν ὄλεθρον τῆς Ἑλλάδος ὅλης τὸν ἀφανισμὸν καὶ τῶν Ἀσσυρίων λεγόντων·
 Ποῦ εἰσιν οἱ θεοί σου 
 
 Θάμαρ καὶ Ἀσοῦρ ; Μὴ ἠδυνήθησαν οἱ θεοί σου σῶσαι τὴν ἑαυτῶν χώραν; Ἀλλὰ λαμβάνει ὁ ἀσεβὴς τὸ ἄπειρον τῶν ἀρχαίων καὶ θολοῖ αὐτὸν τῇ φαινομένῃ τῶν ἀνθρώπων καταστάσει.

Ἀφ’ οὗ Χριστὸς πέπαυται μερικὸς πόλεμος καὶ πα ρακμάζει ὁ τῶν ἀλλοφύλων. Τότε γὰρ πόλις πρὸς πόλιν, τότε ἔθνος πρὸς ἔθνος. Νῦν ταράττει σε ὄνομα πολέμου διὰ τὴν ὑπερβάλλουσαν συνήθειαν τῆς εἰρήνης. Εἰρήνη γνωρισθεῖσα λήθην σοι τῶν πολεμικῶν ἐποίησεν ὀνομάτων. Ἐπειδὴ ἔλεγεν ὁ προφήτης·
 Συγκόψωσι τὰς μαχαίρας αὐτῶν εἰς ἄροτρα καὶ τὰς ζιβύνας αὐτῶν εἰς δρέπανα, καὶ οὐ μὴ μάθωσιν ἔτι πολεμεῖν 
 
 .

Νῦν λέγει· Μετὰ Χριστὸν οὖν οὐ πολιτεύεται μοιχεία; Τοῦτο γὰρ προσφέρουσιν. Μετὰ Χριστὸν οὖν οὐ πολιτεύεται πορνεία; Μετὰ Χριστὸν νενόμισται λαγνεία πορνεία. Τότε οὕτω τετίμητο. Ἀνάγνωθι τοὺς ἀρχαίους νόμους, μᾶλλον δὲ μύθους. Βλέπε τῶν Ἑλλήνων τὰ κακά. Πορνεύουσά τις θεὸς ἐλέγετο. Μοιχεύουσα ἀλλ’ θεὸς προσηγορεύετο. Καὶ ὁ λεγόμενος πατὴρ θεῶν τὰ κακὰ δι’ ὧν εἰς μυρία σχήματα ἀκολασίας μετεβάλλετο, τοσοῦτον ἠγνοεῖτο πορνείᾳ, ὅτι καὶ ἐθεολογεῖτο.

Νῦν δέ, ἐπειδὴ ἔλαμψεν ἡ ἀκτὶς τῆς σωφροσύνης, ἐδείχθη τί πορνεία καὶ τί ἁγνεία. Τὸ φῶς ἔδειξε τὰ σεμνὰ καὶ ἔλαμψαν τὰ σεμνά. Ἡ συνήθεια δὲ τῶν κακῶν οὐδὲ εἰς αἴσθησίν σε ἔφερε τῶν κακῶν. Ὥσπερ γὰρ – Ἵνα κοινῷ χρήσωμαι, εἰ καὶ ῥῆμά ἐστιν ἀνθρώπινον, ἀλλ’ ἐρῶ. – Ὥσπερ γὰρ οἱ ἐν βυρσείῳ ζῶντες διὰ τὴν συνήθειαν τῆς δυσωδίας αἴσθησιν οὐκ ἔχουσιν, οὕτω καὶ ἡ συνήθεια τῶν κακῶν εἰς ἀναίσθησιν ἦγε τὰ κακά. Ἐπειδὴ ἔλαμψεν ἡ ἁγνεία, Χριστός , αἱ ἀκτῖνες τοῦ ἁγιασμοῦ, δείκνυται ἡ πορνεία πορνεία. Ὥσπερ γάρ, ἀδελφοί, ὁ φορῶν ἐσθῆτα ῥυπαρὰν ἐν οἱῳδήποτε τόπῳ καθήμενος καὶ ἐν οἱᾳδήποτε ἀκαθαρσίᾳ οὐκ ἐλέγχεται – Προπεπύρωτο γὰρ ἡ ἔνστασις καὶ οὐδεὶς αὐτὸν ἐλέγχει ἀδιαφόρως καθήμενον καὶ ῥύπῳ προσομιλοῦντα. Ὁ γὰρ προλαβὼν ῥύπος οὐκ ἐλέγχει τὸν δεύτερον. Ἐὰν δέ τις λαμπρὰν στολὴν ἐνδύσηται, κἂν τὸ τυχὸν προσπεσὼν ἐλέγχει τὸ ἀλλότριον. – οὕτως τότε ῥυπαρὸς ἦν καὶ ὁ κόσμος, ῥυπαρὸν ἱμάτιον ἐνδεδυμένος. Ἐμφυρόμενος τοῖς κακοῖς οὐκ ἠλέγχετο. Ὅτε δὲ ἔλαμψε τὸ φῶς τοῦ Χριστοῦ , φαίνεται ἡ πολλὴ πορνεία, οὐκ ἐπειδὴ πολλή ἐστιν ὡς τότε, ἀλλ’ ὅτι νῦν κρυβῆναι οὐ δύναται.

Βλέπε γὰρ τοῦ διαβόλου τὴν κακίαν, τί ἐπενόησε τοῖς ἀρχαίοις. Εἰδὼς ὁ διάβολος ἅτε δὴ καὶ τεχνίτης ὢν καὶ
 πεπαλαιωμένος ἡμερῶν κακῶν 
 , εἰδὼς ὅτι διάφοροι τῶν ἀνθρώπων αἱ τάξεις καὶ οὐ πάντες ἀπὸ
 τῶν ἠθῶν κινοῦνται, ἀλλ’ ὁ μέν ἐστι σώφρων κατὰ φύσιν, ὁ δὲ ἀκόλαστος κατὰ συνήθειαν καὶ ἄλλος ἐλάττωμα εἰς μιαιφονίαν, ἄλλος εἰς ὀργὴν καὶ θυμόν, βουλόμενος τὰ πάντα πάθη κρατῆσαι καὶ πάντας πατάξαι, τὰ εἴδωλα διαφόρως ἔστησεν. Τί φησιν ἡ ἀκόλαστος πορνεία, ἡ ἄχαρις μοιχεία; Μὴ νομίσῃς εἶναι κακὸν τὴν μοιχείαν. Βλέπε τὸν Ἄδωνιν . Βλέπε τὴν λεγομένην Κύπρον . Οἱ θεοὶ οἱ προσκυνούμενοι πορνεύουσι καὶ σὺ αἰδῇ μοιχεύων; Οὐδεὶς αἰδεῖται τῶν προσκυνουμένων καὶ σὺ αἰδεῖσαι ὁ προσκυνῶν; Εἶδε τοὺς ἀκολάστους καὶ ἔπηξεν αὐτοῖς δείλαια τῆς ἀκολασίας. Εἶδε τοὺς σώφρονας καὶ ἀντεμηχανήσατο. Τί φησιν; Ποθεῖς τὴν σωφροσύνην; Ἔχεις τὴν Ἄρτεμιν , ἔχεις τὴν Ἀθηνᾶν · παρθένοι εἰσίν· γάμον οὐ θέλουσιν, ἵνα κἂν σωφροσύνην θέλεις μετὰ ἀδείας καὶ ἀκολασίαν μετὰ ἀφοβίας. Βουληθεὶς ὁ διάβολος πᾶσαν τέχνην, πᾶν ἐπιτήδευμα, πάντα τρόπον εἰς τὴν ἀθεΐαν δῆσαι, ἐπενόησεν ἑκάστῳ πράγματι μόρφωσιν τέχνης. Τεχνίτης εἶ; Τίμησον τὸν Ἥφαιστον . Ἀμπελουργὸς εἶ; Τίμησον τὸν Διόνυσον . Τῆς γῆς τοὺς κόλπους ποθεῖς; Τίμησον τὴν Δήμητραν . Καὶ τοῦτο ἦν ὃ εἶπε Παῦλος . Ἐπειδὴ εἶδεν ὁ Παῦλος ὅτι τὰ δῶρα τοῦ θεοῦ προσκυνεῖται, αὐτὸς δὲ ἠγνοεῖτο, λέγει·
 Μετήλλαξαν τὴν δόξαν τοῦ θεοῦ καὶ ἐλάτρευσαν τῇ κτίσει παρὰ τὸν κτίσαντα 
 . Κυνηγὸς εἶ; Ἔχεις τὴν κυνηγοῦσαν Ἄρτεμιν . Μή τις νομίσῃ χραίνεσθαι τὸ διδασκάλιον, ἐὰν εἴπωμεν Ἄρτεμιν ἢ Διόνυσον . Καὶ γὰρ ἐν ταῖς ἁγίαις γραφαῖς γέγραπται ἃ Ἕλληνες εἶπον.
 Ἐκάλουν μὲν τὸν Βαρνάβαν Δίαν , τὸν δὲ Παῦλον Ἑρμῆν . 
 
 Ἐπειδὴ ταῦτα ἦν τὰ ὀνόματα, ἐπελάβου τούτων, ἐχθρὲ τῆς ἀληθείας, καὶ τὰ ἀρχαῖα κακὰ σκεπάσας καὶ τῇ ἀληθείᾳ παραδοὺς τὴν τοσαύτην τῶν κακῶν σύγχυσιν τολμᾷς εἰπεῖν ὅτι ἀφ’ οὗ τὸ φῶς ἔλαμψεν τὸ σκότος ἐπλεόνασεν;

Ἀλλ’ ἴσως ἀντικρούουσιν· Εἰ τοίνυν ἐκεῖνα κακὰ καὶ φαῦλα, ταῦτα δὲ λαμπρὰ καὶ σωτήρια, διὰ τί πόλεμοι; Διὰ τί; Ἐπειδὴ ἄρτι τῆς εἰδωλολατρείας πλεονεξία, περὶ ἧς εἶπε Παῦλος ·
 Καὶ τὴν πλεονεξίαν ἥτις ἐστὶν εἰδωλολατρεία. 
 
 Θέλεις μαθεῖν διὰ τί πόλεμοι, διὰ τί πόλεις ἐρημοῦνται, διὰ τί χώρα ἔχουσα πολλοὺς ἄνδρας εἰς ὀλίγους περιίσταται; Ἄκουε τοῦ προφήτου·
 Ἀκούσατε, οἶκος Ἰακώβ , τὸν λόγον τοῦ κυρίου ὅτι κρίσις τῷ κυρίῳ πρὸς τοὺς οἰκοῦντας τὴν γῆν. Διὰ τοῦτο οὐκ ἔστιν ἔλεος κυρίου οὐδὲ ἐπίγνωσις. Ἀρὰ καὶ 
 ψεῦδος καὶ κλοπὴ καὶ μοιχεία ἐκκέχυται ἐπὶ τῆς γῆς. Αἵματα ἐφ’ αἵμασι μίσγουσιν. Διὰ τοῦτο σμικρυνθήσεται ἡ γῆ σὺν πᾶσι τοῖς κατοικοῦσιν αὐτήν. 
 
 Διὰ τοῦτο ἐρημοῦνται πόλεις καὶ οἶκοι, ἐπειδὴ οὐ τείχη τοῖς σοῖς οἴκοις. Διὰ τοῦτο πόλεμοι ὡς πῦρ ἀνάπτουσι τείχη, ἐπειδὴ κατεφρονήθη τὸ δίκαιον καὶ πτωχοὶ πεπάτηνται καὶ ὑπερήφανοι τιμῶνται. Οὐκ ἐμὸς ὁ λόγος, κἄν τινες ἀγανακτῶσιν. Οὐ γὰρ ἀληθῆ; Εἰπέ μοι, ὦ μακάριε προφῆτα, διὰ τί πῦρ, διὰ τί σεισμός; Διὰ τί ἀφανισμός;
 Ἀποστελῶ πῦρ ἐπὶ τὰ τείχη Θαιμᾶν καὶ καταφάγεται τὰ τείχη Ἱερουσαλήμ. 
 
 Διὰ τί; Ἀνθ’ ὧν
 κατεκονδύλιζον κεφαλὰς πτωχῶν 
 
 καὶ τὸ δίκαιον τοῦ δικαίου ἦραν καὶ ἐπώλησαν
 πένητα ἕνεκεν ὑποδημάτων 
 . Διὰ τοῦτο ἐπάξει κύριος τὴν ὀργὴν ταύτην καὶ ἀπολοῦνται οἱ ἄρχοντες. Διὰ τί;
 Διὰ ἀπαιδευσίαν γλώττης αὐτῶν. 
 
 Βλέπεις πυρκαϊὰν ἀναπτομένην καὶ ἐπιτίθεις ξύλα; Διὰ τοῦτο ἀγοραὶ ἠρημώθησαν ἐν τῇ πόλει, ἐπειδὴ ἐν ἀγοραῖς σημεῖα οὐκ ἐτιμήθη. Διὰ τοῦτο ἀπεκλείσθησαν οἶκοι τῇ ἀληθείᾳ ἀποκλείει τὸν ἑαυτῆς οἶκον ἡ ἀλήθεια. Διὰ τί οὐκ οἰκήσεις, οὐκ ἀπολαύσεις τῶν ἰδίων; Ἐπεὶ ζητεῖς τὰ μὴ ἴδια. Διὰ τοῦτο λέγει ὁ προφήτης·
 Ἀνθ’ ὧν κατεκονδυλίζετε εἰς κεφαλὴν πτωχῶν καὶ δῶρα ἐκλεκτὰ ἐδέξασθε παρ’ αὐτῶν. Διὰ τοῦτο οἴκους καλοὺς ᾠκοδομήσατε καὶ οὐκ ἔστιν ὁ οἰκῶν. Ἀμπελῶνας ἐφυτεύσατε καὶ οὐ μὴ πίητε οἶνον. 
 
 Ἔλαιον ἔχετε καὶ οὐ μὴ ἀλείψατε.

Εἶτα, ὧ κύριε, τὴν πληγὴν ἔδειξας, τὴν θεραπείαν οὐκ ἐπήγαγες· Εἰσὶ γὰρ ψυχαὶ χρείαν ἔχουσαι θεραπείας. Εἶδες γὰρ τοῦ τραύματος τὴν φύσιν διὰ τῶν βοηθημάτων τὴν δύναμιν. Ἀπόδυσαι τὴν ἀδικίαν διὰ δικαιοσύνης. Ἀπόδυσαι τὴν ἁρπαγὴν διὰ φιλοπτωχίας. Ἀπόδυσαι τὴν βλασφημίαν διὰ ὑμνῳδίας. Λῦσον τοῖς ἀγαθοῖς τὰ κακά. Ἀντίστησον τοῖς φαύλοις τὰ ἐναντία.

Πολλοὶ λέγουσιν· Τί ποιήσω; Πῶς θεὸν δυσωπήσω; Βλέπε καὶ ὁ προφήτης πῶς ἐλέγχει τοὺς χειμαζομένους. Λέγει αὐτοῖς·
 Ἐν τίνι καταλάβω τὸν κύριον;. 
 
 Εἰσηγεῖται πρόσωπον ἀποροῦν καὶ ζητοῦν τρόπον θεραπείας θεοῦ.
 Ἐν τίνι καταλάβω τὸν κύριον καὶ ἀντιλήψομαι θεοῦ τοῦ ὑψίστου; Εἰ ἐξιλάσομαι αὐτὸν ἐν μυριάσιν ἀρνῶν πιόνων; Εἰ δώσω πρωτότοκα ὑπὲρ ἁμαρτίας ψυχῆς μου; 
 
 . Πῶς ἐνδύσομαί
 φησι θεὸν θεραπεῦσαι θυσίαις, προσφοραῖς τὰ ἐμὰ τέκνα προσενέγκαι ὑπὲρ ἐμοῦ;

Εἶτα, ὁ θεὸς ἐλέγχων τὸ ἐπίπλαστον τῆς προσποιήσεως ἐλέγχει εὐθέως·
 Οὐκ ἀπηγγέλη σοι, ἄνθρωπε, τί τὸ καλὸν καὶ τί ὁ θεὸς ἐπιζητεῖ παρὰ σοῦ;. 
 
 Μὴ λέγε· Τί ποιήσω; Οἶδας γὰρ καὶ οὐ ποιεῖς. Ἴασαι τὸ τραῦμα. Ἄκουε τοῦ προφήτου λέγοντος·
 Συνάχθητε καὶ συνδεήθητε, τὸ ἔθνος τὸ ἀπαίδευτον, πρὶν ἐλθεῖν ἐφ’ ὑμᾶς ὀργὴν κυρίου. 
 
 Δεηθῶσι τοῦ κυρίου, εἴ πως ἵλεως γένηται ταῖς ἁμαρτίαις αὐτῶν. Φοβερὰ ἡ ἀπειλή, ἀλλ’ ἰσχυρὰ ἡ μετάνοια. Φοβερὸς ὁ δικαστής, ἀλλ’ ἰσχυρὸς ὁ συνήγορος. Οἶδεν ἡ μετάνοια κατασχεῖν τὸν κριτήν. Οἶδεν αὐτῇ περιθεῖναι. Οἶδεν εἰπεῖν· Καὶ συγχωρῶ. Ἤδη καὶ ὡς κριτὴς δίκαιος ὁ θεὸς καταδέχεται. Δυσώπησον αὐτόν δι’ εὐχῆς. Προσένεγκε αὐτῷ μάρτυρας, ἀποστόλους, προφήτας, εἰ δύνανται πεῖσαι. Οὕτως ὁ θεὸς θέλει κρατεῖσθαι, θέλει διαλλαγῆναι, θέλει δυσωπηθῆναι.
 Προσέλθατε πρὸς αὐτὸν καὶ φωτίσθητε. 
 
 Μὴ εἴπῃς· Πολλοὶ ηὔξαντο· ποῦ αἱ εὐχαί; Ἀποκρίνεταί σου ὁ θεός·
 Μὴ ἡ χεὶρ ἀσθενεῖ τοῦ ῥύσασθαι; Ἢ τὸ οὖς μου ἐβάρυνε τοῦ ἀκοῦσαι; Αἱ ἁμαρτίαι ὑμῶν διϊστῶσιν ἐμοῦ καὶ ὑμῶν.

Ταῦτα λέγομεν οὐχ ἵνα πλήξωμεν, ἀλλ’ ἵνα ἰατρεύσωμεν. Δεηθῶμεν τοῦ θεοῦ, ἀδελφοί. Θέλει κρατηθῆναι ὀργιζόμενος. Ὅταν θέλῃ ὀργισθεὶς διαλλαγῆναι, προσποιεῖται τὸ παραιτούμενον τὴν φιλανθρωπίαν. Λέγει τῷ Μωϋσῇ ·
 Ἔασόν με ἐξαλεῖψαι τὸ ἔθνος. 
 
 Ὢ νεῦμα φιλανθρωπίας ἐν σχήματι ἀπειλῆς.
 Ἔασόν με 
 , ἀντὶ τοῦ Κράτει με. Μωϋσῆς ἄλλως ἤκουσε καὶ ἄλλως ἐποίησεν.
 Ἔασόν με 
 
 ἤκουσε καὶ τὸ
 Ἔασόν 
 κράτησον ἐνόμισεν. Ἐνενόησεν ὡς σοφός· Ὁ θεός μοι λέγει·
 Ἔασον 
 , ὡς ἐμοῦ κατασχεῖν δυναμένου. Εἰ τοίνυν ἀμελείᾳ τινὶ μὴ κατάσχω,
 Ἔασόν με καὶ ἐξαλείψω τὸ ἔθνος 
 . Κἀμοὶ τί ποιεῖς· Ποιήσω σε εἰς ἄλλο ἔθνος μέγα. Τὸ πρῶτον πίστει ἐὰν μὴ φυλάξω, τὸ δεύτερον πῶς μοι πιστεύσει;
 Ἔασόν με. 
 
 Καὶ μόνον ἤκουσεν
 Ἔασόν με 
 , ἐνῆψεν εἰς τὸ κράτησόν με, λέγει κύριος. Ἐνταῦθα πρόσεχε ἀκριβῶς. Δεῖ συμβουλὴν καὶ ἐλάττονος καὶ ὑποδεεστέρου δέχεσθαι. Συμβουλεύει ἄνθρωπος θεῷ. Καὶ ἐὰν ἀποκτείνῃς αὐτούς, ἐρεῖ τὰ ἔθνη·
 Παρὰ τὸ μὴ δύνασθαι κύριον δοῦναι αὐτοῖς τὴν γῆν, ἣν ἐπηγγείλατο, ἀπέκτεινεν αὐτοὺς ἐν 
 τῇ ἐρήμῳ 
 . Εἶτα, κἂν ἐπὶ τὰ ἔθνη τούτους ἐλύπει, λυπεῖ με οὐ τὸ πεσεῖν τὸν λαόν, ἀλλὰ τὸ σὲ βλασφημηθῆναι. Βλέπε τὸν σοφὸν οἰκέτην πῶς ἐν σχήματι τοῦ ὑπὲρ δεσπότου ἀγωνιζομένου ἔθνους ἀπολογεῖται. Λυποῦμαι μὴ σὺ βλασφημηθῇς. Ὁ μὲν γὰρ λαὸς ἄξιος τοῦ πεσεῖν· σὺ δὲ ἀνάξιος τῆς βλασφημίας.
 Παρὰ τὸ μὴ δύνασθαι κύριον 
 
 δοῦναι αὐτοῖς ἀπέκτεινεν αὐτοὺς. Καὶ τί ποιεῖ τὸ Ὀνόματί σου τῷ μεγάλῳ , ἀντὶ τοῦ Τί ἔχομεν ποιῆσαι τῆς δόξης σου ὑβριζομένης ; Ὁ θεὸς τὴν συμβουλὴν ἀποδεξάμενος – Διὰ τοῦτο γὰρ ἠγανάκτησεν, ἵνα δῷ παρρησίαν τῇ συμβουλῇ. – λέγει·
 Καὶ νῦν ἵλεώς εἰμι διὰ τὸ ῥῆμά σου· πλὴν ζῶ ἐγὼ καὶ ζῇ τὸ ὄνομά μου 
 . Καὶ πῶς τὸ ὄνομα τοῦ υἱοῦ τοῦ πατρός ἐστιν; Ἄκουε αὐτοῦ λέγοντος·
 Ἐγὼ ἦλθον ἐν τῷ ὀνόματι τοῦ πατρός, καὶ οὐκ ἐδέξασθέ με. 
 
 Πλὴν ζῶ ἐγὼ καὶ ζῇ τὸ ὄνομά μου. 
 
 Καὶ διὰ τὸ ὄνομα τοῦ Χριστοῦ καὶ διὰ τὴν δόξαν τῆς ἐκκλησίας μου, ἣν ὀμνύει ὁ θεός. Ἄκουε τοῦ προφήτου λέγοντος·
 Ὀμνύει κύριος κατὰ τῶν ἁγίων αὐτοῦ.

Ὅμως ταῦτα ἡμῖν εἴρηται ἵνα μάθητε ὅτι ὁ θεὸς βούλεται κρατηθῆναι. Κατάσχωμεν αὐτὸν μὴ χερσίν, ἀλλ’ εὐχαῖς, μὴ ἁπλῶς ἐξομολογήσεσιν, ἀλλ’ ἔργοις δικαιοσύνης. Ἐπειδὴ οὐ δύνῃ κράξαι πολλά, μίσθωσαί σοι κράζοντας τοὺς πένητας.

Οἶδα ἐγχρονίσαι τῷ λόγῳ καὶ μὴ ἐγχρονίσαι συμφορᾷ κακῇ. Προμελέτησαι πῶς πείσῃς τὸν κριτήν, ἵνα δυσωπήσῃς τὸν δικαστήν. Ἕτοιμός ἐστι τοῖς βουλομένοις.
 Ἐγγὺς κύριος τοῖς ἐπικαλουμένοις αὐτοῦ ἐν ἀληθείᾳ. 
 
 Μᾶλλον οὐ σιωπῆσαι, διὰ τί πόλεμος, ἀλλ’ ἀπολόγησαι. Μὴ λέγε· Διὰ τί ταῦτα; ἀλλ’ ὡς πιστὸς εἰπέ· Διὰ τί ταῦτα μόνον; Εἶτα σὺ ἐξετάζεις κρίσιν θεοῦ καὶ λέγεις· Διὰ τί ὁ θεὸς ἐπήγαγε πόλεμον; Εἶδές τινα τῶν κατακρίτων λόγον λαμβάνοντα παρὰ τοῦ δικαστοῦ; Ὁ κατάκριτος μίαν ἔχει μέριμναν, τὸ ὑπὲρ αὐτοῦ ἀπολογήσασθαι. Ὑπόκεισαι μυρίοις ἁμαρτήμασι καὶ ἀπαιτεῖς λόγον παρὰ τοῦ κριτοῦ; Μόνον προσφιλεῖς δίκας τοῦ ἐξετάζειν παρ’ αὐτοῦ τῶν γινομένων τὴν αἰτίαν; Μὴ γὰρ δίκαιος εἶ, ἵνα ἀπαιτήσῃς λόγον; Διὰ τοῦτο μέμφεται ὁ θεός·
 Ἐμὲ ἡμέραν ἐξ ἡμέρας ἐπιζητοῦσι καὶ γνῶναι τὰς ὁδούς μου ἐπιθυμοῦσιν, ὡς λαὸς δικαιοσύνην πε ποιηκώς. 
 
 Ὑπόδικος εἰ τοσούτοις ἁμαρτήμασι καὶ λόγον ἀπαιτεῖς παρὰ τοῦ δικαστοῦ; Τίς χρεία τοῦ μάχεσθαι, οὐ θεῷ, ἀλλ’ ἑαυτοῖς; Βλέπεις πῦρ ἐξαπτόμενον καὶ ἐξάπτεις τὴν ὀργήν; Σβέσον τῇ προσευχῇ. Προσένεγκε δρόσον κατὰ τοῦ πυρός. Πῦρ ἐστιν ἡ ὀργή, δρόσος ἡ προσευχή.

Ἀλλ’ ἱκανὰ ταῦτα. Ὃν γὰρ οὐκ ἐκδυσωπεῖ τὸ ἐκ μέρους, οὐδὲ τὸ καθ’ ὅλον δυσωπεῖ. Φοβηθῶμεν, ἀδελφοί, παρακαλῶ. Πανταχόθεν φῆμαι καταλαμβάνουσι ξέναι, ἀλλὰ πολλαὶ αἱ φῆμαι, εἷς δὲ ὁ πάντων ἰσχυρότερος. Δύναται ὁ θεὸς ἀρκεσθῆναι τῇ φήμῃ καὶ παιδεῦσαι ἡμᾶς τῇ ἀκοῇ καὶ τῇ πείρᾳ. Ἐὰν δὲ μετανοήσῃς, λέγει ὁ θεὸς περὶ ἡμῶν·
 Παιδεύω αὐτοὺς ἐν τῇ ἀκοῇ τῆς θλίψεως αὐτῶν.

Γένοιτο δέ ἡμᾶς λόγῳ καὶ τρόπῳ καὶ βίῳ ἀπολογήσασθαι τῷ κριτῇ καὶ κενώσας πολλούς, ἵνα κενωθῇ πολλὰ δάκρυα. Εὐχαῖς τοίνυν τῶν ἁγίων ἀποστόλων καὶ τῶν ἁγίων μαρτύρων τῶν ἐκχεόντων τὰ αἵματα αὐτῶν ὑπὲρ Χριστοῦ γένοιτο σβεσθῆναι τὴν πυρκαϊὰν καὶ νικητὴν ἀναδειχθῆναι τὸν εὐσεβῆ βασιλέα καὶ ὁπλισθῆναι τοῖς ὅπλοις τοῖς θείοις καὶ ἀποσταλῆναι τῷ βασιλεῖ ἕνα στρατιώτην ἐξ οὐρανοῦ – Ἀρκεῖ γὰρ εἷς στρατιώτης. – ἐλθόντα πληρῶσαι τὴν πόλιν. Πολὺ γὰρ ἦν τὸ πλῆθος τῶν Ἀσσυρίων καὶ
 εἷς ἄγγελος ἐν μιᾷ νυκτὶ ἑκατὸν ὀγδοήκοντα πέντε χιλιάδας ἔτρωσεν. 
 
 Ἐὰν δὲ σωφρονῶμεν, λέγει ὁ θεὸς περὶ ἡμῶν·
 Καὶ ἡμεῖς σιγήσατε.

Γένοιτο, κύριε, καὶ τὸν βασιλέα στεφθῆναι καὶ νικητὴν ἀποδειχθῆναι καὶ βαρβάρους ἀναλωθῆναι καὶ τὰς πόλεις στηριχθῆναι καὶ τὰ αἵματα τῶν ἁγίων τὰ χυθέντα σβέσαι τὴν πυρκαϊάν, ἵνα πάντες ἐν εἰρήνῃ τὸν δεσπότην τῆς εἰρήνης ὑμνήσωμεν, ᾧ ἡ δόξα μετ’ εἰρήνης εἰς τοὺς αἰῶνας τῶν αἰώνων. Ἀμήν.