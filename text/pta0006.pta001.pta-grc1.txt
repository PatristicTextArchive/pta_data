Ποίου σαββάτου; οὐδὲ γὰρ τοῦ τυχόντος. ὅθεν οὐ περὶ
 θυσιῶν τοῦ κατὰ νομικὸν σάββατον, ἀλλὰ περὶ τῶν παθῶν
 τοῦ Χριστοῦ ὁ ψαλμὸς διαλέγεται. ὥστε ἀνάμνησιν ἐκείνου
 τοῦ σαββάτου ἡ παροῦσα προφητεία ἔχει περὶ οὗ Ἰωάννης ὁ
 Θεολόγος ἔλεγεν· οἱ οὖν Ἰουδαῖοι ἐπεὶ παρασκευὴ
 ἦν, ἵνα μὴ μείνῃ ἐπὶ τοῦ σταυροῦ τὰ σώματα ἐν τῷ
 σαββάτῳ, ἦν γὰρ μεγάλη ἡμέρα ἐκείνου τοῦ σαββάτου,
 ἠρώτησαν τὸν Πιλᾶτον ἵνα κατεαγῶσιν αὐτῶν τὰ σκέλη καὶ
 ἀρθῶσιν.

Κύριε μὴ τῷ θυμῷ σου ἐλέγξῃς με, μηδὲ τῇ ὀργῇ σου
 παιδεύσῃς με. 
 
 
 Πολλάκις ἡμῖν εἴρηται τὸν Χριστὸν ὥσπερ ἐν τοῖς πάθεσιν
 οὕτως καὶ ἐν τῇ προφητείᾳ τὸ πρόσωπον ἀναλαβεῖν τῆς
 ἀνθρωπό τητος, ἀφ’
 οὗ καὶ νῦν ταῦτα διαλέγεται, ἐλεχθῆναι μὲν τὴν φύσιν,
 ἀλλ’ οὐκ ἐν ὀργῇ, παιδευθῆναί τε αὐτὴν οὐκ ἐν θυμῷ
 βουλόμενος. ποῖον οὖν ἔλεγχον; τὸν ἐπὶ σωτηρίᾳ. ὁμοίως
 δὲ καὶ παιδείαν τὴν ἐν εἰρήνῃ βούλεται, ὅπερ οὐκ ἦν
 ἄλλως συμβῆναι εἰ μὴ τὸν ἐφ’ ἡμῖν ἔλεγχον ὁ Χριστὸς καὶ
 τὴν παιδείαν ἀνέλαβεν, ἐλέγχων ὁ αὐτὸς καὶ ἐλεγχόμενος,
 ὡς μὲν θεὸς ἐλέγχων, ὡς ἄνθρωπος δὲ ὑπὲρ ἡμῶν
 ἐλεγχόμενος. ἑκάτερον τοιγαροῦν τότε τοῦ ἐλέγχοντος καὶ
 τοῦ ἐλεγχομένου συναγαγὼν πρόσωπον, τοιαῦτα διὰ τῆς
 Ἡσαίου προφητείας ἐφθέγγετο· ἐὰν ὦσιν αἱ ἁμαρτίαι
 ὑμῶν ὡς φοινικοῦν, ὡς χιόνα λευκανῶ, ἐὰν δὲ ὦσιν ὡς
 κόκκινον ὡς ἔριον λευκανῶ. 
 ἀλλὰ μὲν καὶ τὴν
 παιδείαν ὁμοίως περὶ ἧς ὁ αὐτὸς προφήτης διαλέγεται·
 παιδεία εἰρήνης ἡμῶν ἐπ’ αὐτόν, τῷ μώλωπι αὐτοῦ
 πάντες ἡμεῖς ἰάθημεν.

Ὅτι τὰ βέλη σου ἐνεπάγησάν μοι καὶ ἐπεστήρισας ἐπ’
 ἐμὲ τὴν χεῖρά σου. 
 
 
 Οὐ μάτην τοίνυν ὁ Χριστὸς τῷ πατρὶ αὐτοῦ ταῦτα ὑπὲρ τοῦ
 γένους τῶν ἀνθρώπων προσεύχεται, ἀλλ’ ἐπειδὴ τὰ κατ’
 αὐτῶν βέλη φησὶ
 τουτέστι ὅσας πληγὰς διὰ τὸν Ἀδὰμ ἐπῆλθον κατὰ τῆς
 κοινῆς φύσεως, ἐμοὶ ἐνεπάγησαν. ἐπειδὴ γὰρ ἐγὼ τὰς τοῦ
 γένους ἁμαρτίας ἀνέλαβον, ἀναγκαίως καὶ τὰς ὑπὲρ αὐτῶν
 παιδείας ὑφίσταμαι· διὸ καὶ ἐπεστήρισας ἐπ’ ἐμὲ τὴν
 χεῖρά σου τὴν παιδευτικὴν περὶ ἧς Ἰὼβ ἔλεγεν·
 χεὶρ κυρίου ἡ ἀψαμένη μού ἐστιν.

Οὐκ ἔστιν ἴασις ἐν τῇ σαρκί μου ἀπὸ προσώπου τῆς
 ὀργῆς σου. 
 
 
 Δείκνυσιν ὅτι δικαίως παραιτεῖται τὴν ὀργὴν ὡς οὐκ
 ἄδικον, ἀλλ’ ὡς οὐκ ἔχουσαν ἴασιν. ποῖον γὰρ ὀργῆς θεοῦ
 εὑρεθήσεται φάρμακον; σὺ δὲ θεώρει τῶν λέξεων τὴν
 ἀκρίβειαν. οὐδὲ γὰρ εἶπεν· οὐκ ἔστιν ἴασίς μοι, ἀλλ’ οὐκ
 ἔστιν ἴασις ἐν τῇ σαρκί μου· δηλονότι ταῦτα ἐκ προσώπου
 τῆς ἀνθρωπότητος, καὶ τὰ πάθη τὰ ὑπὲρ ἡμῶν λέγεται.
 μήποτε δὲ ἄδικον τὴν ὀργὴν τοῦ κριτοῦ τοῦ δικαίου
 νομίσωμεν, δηλοῖ πόθεν ἐπήχθη τοῖς ἑξῆς καὶ συνίστησιν. 
 
 Οὐκ ἔστιν εἰρήνη ἐν τοῖς ὀστέοις μου ἀπὸ προσώπου τῶν
 ἁμαρτιῶν μου. 
 
 
 Ὀστᾶ πάλιν λέγει τὴν ἑαυτοῦ ἀνθρωπότητα· δηλοῖ δὲ αὐτὸς
 εἰπὼν τοῖς μαθηταῖς μετὰ τὴν ἀνάστασιν ἡνίκα τῆς σαρκὸς τὴν οἰκονομίαν
 βεβαιῶσαι ἐβούλετο· ψηλαφήσατέ με καὶ ἴδετε ὅτι
 πνεῦμα σάρκα καὶ ὀστέα οὐκ ἔχει καθὼς ἐμὲ θεωρεῖτε
 ἔχοντα. 
 ἀπὸ προσώπου τοίνυν τῶν ἁμαρτιῶν μου, ἃς
 ὑπὲρ ἡμῶν ἐβάστασεν, οὐκ εἶχεν εἰρήνην ἀλλὰ τάραχον ἐν
 τοῖς ὀστέοις αὐτοῦ, τουτέστι ἐν τῇ ἀνθρωπότητι· ταράχου
 γὰρ παντὸς θεότης ἐλευθέρα ἐφυλάττετο. μαθήσῃ δὲ αὐτοῦ
 καὶ τοῦτο τοῦ Μονογενοῦς λέγοντος· νῦν ἡ ψυχή μου
 τετάρακται; 
 διὰ γὰρ τῆς ψυχῆς ἐδήλου τὴν ἀνθρωπότητα. ὁ
 Ἰησοῦς ἐπιφέρει τῆς ἐν αὐτῷ ταραχῆς τὴν ὑπόθεσιν·
 καὶ τί εἴπω; πάτερ σῶσόν με ἐκ τῆς ὥρας ταύτης,
 ἀλλὰ διὰ τοῦτο ἦλθον εἰς τὴν ὥραν ταύτην, 
 
 τουτέστι μάτην ἀγωνιῶ τῇ σαρκὶ ἐπειδὴ ὡς θεὸς θανάτου
 τυγχάνω ἀνώτερος, καὶ τοῦτο μετὰ σαρκὸς ἦλθον καὶ τὰς
 ἁμαρτίας τοῦ γένους ἐβάστασα ἵνα θανάτῳ πάσας οἰκείῳ
 λυτρώσωμαι.

Ὅτι αἱ ἀνομίαι μου ὑπερῆραν τὴν κεφαλήν μου. ὡσεὶ
 φορτίον βαρὺ ἐβαρύνθησαν ἐπ’ ἐμέ. 
 
 
 Σαφῶς ἐνταῦθα ἐδήλωσεν ὅτι τὰς ἁμαρτίας οὐκ ἰδίας
 κέκτηται· ἔλαβεν δὲ τὰς ἀλλοτρίας, καὶ διὰ τοῦτο πλῆθος
 ἐπὶ τῇ κεφαλῇ τῆς δεσποτικῆς σεσωρευμένας σαρκός. οὕτω
 γὰρ ἔθος τὰ βαρύτερα φορτία βαστάζεσθαι, διόπερ καὶ
 ἀκάνθαις τὴν κεφαλὴν ἐστεφάνωτο.

Προσώζεσαν καὶ ἐσάπησαν οἱ μώλωπές μου ἀπὸ προσώπου
 τῆς ἀφροσύνης μου. 
 
 
 Καὶ ποῖοι τοῦ Χριστοῦ προσώζεσαν μώλωπες; ἡ γὰρ σὰρξ
 αὐτοῦ οὐκ εἶδεν διαφθοράν. ποῖαν δὲ ἀφροσύνην ἔσχεν ἡ
 ὄντως σοφία; ἀλλ’ ἀφροσύνην ἑαυτοῦ τὸν Ἰούδαν λέγει· ὡς
 διδάσκαλος μαθητοῦ τὸ πταῖσμα οἰκειούμενος τούτου,
 προσώζεσαν τῇ προσδοκίᾳ οἱ τῆς κακίας μώλωπες. τί γὰρ
 ἐκείνης τῆς ἁμαρτίας ὑπῆρχεν δυσωδέστερον ἐν ᾗ τὸν
 δημιουργὸν τὸ πλάσμα παρεδίδου εἰς θάνατον. ἐσάπησαν δὲ
 ἡνίκα ἀπήγξατο· τότε γὰρ ἀπεγνώσθη τελείως, ὥσπερ παρὰ
 τῶν ἰατρῶν τὰ σεσηπότα ἀπογινώσκεται τραύματα. 
 
 
 Ἐταλαιπώρησα καὶ κατεκάμφθην ἕως τέλους. 
 
 
 Ἐταλαιπώρησεν οὐκ ἐν τῷ σταυρῷ μόνον ἀλλὰ καὶ πρὸ τοῦ
 σταυροῦ, πολλὰ ὡς γεωργὸς ὑπομένων ἵνα τὸ ἡμέτερον
 καθάρῃ γεώργιον. κατεκάμφθη δὲ ἕως τέλους, ὅτε τὸν
 ὑπὲρ ἡμῶν ὑπέμεινε θάνατον·
 ὁ γὰρ πάσης τῆς κτίσεως ὑψηλότερος μέχρις αὐτῆς
 ἐκάμφθη τῆς γῆς, ἐκεῖθεν ἀναστῆσαι τὸν πεσόντα
 βουλόμενος. 
 
 Ὅλην τὴν ἡμέραν σκυθρωπάζων ἐπορευόμην. 
 
 
 Καὶ τίνος χάριν ἐσκυθρώπαζεν ἡ τοῦ κόσμου χαρά,
 διδάσκει τὰ ἐχόμενα. 
 
 
 
 Ὅτι αἱ ψύαι ἐ μαὶ ἐπλήσθησαν
 ἐμπαιγμάτων καὶ οὐκ ἔστιν ἴασις ἐν τῇ σαρκί μου. 
 
 
 Ἐμπαίγματα καλεῖ τὰ κατὰ τὸν σταυρὸν πάθη, ἐπειδὴ
 χλευάζοντες ταῦτα οἱ παῖδες τῶν Ἰουδαίων ἔπραττον
 τούτων φησὶν ἐμπλήσθην ἐν αὐτοῖς ἰάσασθαι σκοπήσας τὰ
 τῶν ἀνθρώπων ἁμαρτήματα. ἀλλὰ τοῖς. Ἰουδαίοις οὐκ ἔστιν ἴασις ἐν τῇ σαρκί μου 
 
 τουτέστι ἐν τοῖς πάθεσιν τῆς ἐμῆς σαρκός· προσκόπτουσι
 γὰρ τῷ σταυρῷ ἐφ’ ᾧ καὶ μόνῳ ἁμαρτωλοῖς ἡ σωτηρία
 πάρεστιν. διόπερ εἰκότως ἐσκυθρώπαζεν. 
 
 
 
 
 Ἐκακώθην καὶ ἐταπεινώθην ἕως σφόδρα. 
 
 
 Ἐκακώθην συκοφαντούμενος, ἐταπεινώθην μηδὲν τοῖς
 συκοφαντοῦσι ἀποκρινόμενος. οὕτως δὲ σφόδρα
 ἐταπεινώθην, ὁρκίζοντος τοῦ ἀρχιερέως· εἰ σὺ εἶ ὁ
 Χριστός, οὐκ εἶπον ναί, ἀλλὰ σὺ λέγεις 
 ,
 ἐμαυτὸς μηδὲ ἐν τούτῳ δοξάσαι βουλόμενος, εἰ καὶ
 ἐκεῖνοι τὴν ἀμφίβολον ἀπόκρισιν ὑπὸ τῆς ἀληθείας
 ἀναγκαζόμενοι, εἰς βεβαίωσιν ἔλαβον. 
 
 ὠρυόμην ἀπὸ στεναγμοῦ τῆς καρδίας μου. 
 
 
 Ὠρυόμην λέγει, ἵνα δείξῃ τοῦ στεναγμοῦ τὸ μέγεθος,
 καὶ ὅτι καθάπερ λέων θήρας ἐφιέμενος, εἶτα τέως οὐκ
 εὑρίσκων ὠρύεται, οὕτω καὶ αὐτὸς ἐστέναζεν ἡνίκα ἡ
 θῆρα τῆς τῶν Ἰουδαίων σωτηρίας οὐ προσήρχετο. βεβαιοῖ
 δὲ τὸν λόγον τὰ ἑπόμενα. 
 
 
 
 Κύριε ἐναντίον σου πᾶσα ἡ ἐπιθυμία μου. 
 
 
 Καὶ τίς ἡ ἐπιθυμία τοῦ Χριστοῦ; τὸ ὑπὲρ ἡμῶν
 ἐπιτελέσαι πάσχα· διόπερ τοῖς ἀποστόλοις ἔλεγεν·
 ἐπιθυμίᾳ ἐπεθύμησα τὸ πάσχα φαγεῖν μεθ’ ὑμῶν
 πρὸ τοῦ με παθεῖν. 
 οὐχ ἁπλῶς τὸ πάσχα,
 ἀλλὰ τοῦτο ἐν ᾧ, τοῦ τύπου παρελθόντος, ἡ ἀλήθεια
 ἐ πέπρακτο· διὰ τί δὲ μεθ’ ὑμῶν;
 ἐπειδὴ Ἰουδαῖοι τοῦ μυστηρίου κοινωνῆσαι οὐ βούλονται,
 ἐφ’ οἷς εἰκότως ἐστέναξεν. καὶ τοῦτον αὐτοῦ τὸν
 στεναγμὸν ὁ πατὴρ ὡς προγνώστης ἠπίστατο, ὅθεν αὐτὸν ὁ
 Παῦ λος
 μιμούμενος κατὰ δύναμιν ἔλεγεν· λύπη μοί ἐστιν
 μεγάλη καὶ ἀδιάληπτος ὀδύνη τῇ καρδία μου· εὐχόμην
 γὰρ αὐτὸς ἐγὼ ἀνάθεμα εἶναι ἀπὸ Χριστοῦ ὑπὲρ τῶν
 ἀδελφῶν μου τῶν συγγενῶν μου κατὰ σάρκα, οἵτινές
 εἰσιν ἰσραηλῖται. 
 
 
 
 
 
 Ἡ καρδία μου ἐταράχθη, ἐγκατέλιπέν με ἡ ἰσχύς μου,
 καὶ τὸ φᾶς τῶν ὀφθαλμῶν μου καὶ αὐτὸ οὐκ ἔστιν μετ’
 ἐμοῦ. 
 
 
 Πῶς μὲν οὖν ἡ καρδία αὐτοῦ ἐταράχθη; τῶν Ἰουδαίων μὴ
 σωζομένων, εἴρηται. ἰσχὺν δὲ τὸν Πέτρον καλεῖ διὰ τὴν
 ὁμολογίαν τῆς πίστεως· σὺ γὰρ εἶ Πέτρος καὶ ἐπὶ
 ταύτῃ τῇ πέτρᾳ οἰκοδομήσω μου τὴν ἐκκλησίαν καὶ
 πύλαι ᾅδου φησὶν οὐ κατισχύσουσιν αὐτῆς. 
 
 οὗτος αὐτὸν ἐγκατέλιπεν ἀρνησάμενος. φῶς δὲ ἅπαντες οἱ
 ἀπόστολοι πρὸς οὓς ἔλεγεν· ὑμεῖς ἐστε τὸ φῶς
 τοῦ κόσμου. 
 οὗτοι φῶς ὀφθαλμῶν τῶν δύο διαθηκῶν ἦσαν,
 νόμου καὶ εὐαγγελίου· αὐτοὶ γὰρ ἡμῖν παλαίαν καὶ νέαν
 ἐν τῷ φωτὶ τοῦ Ἰησοῦ φωτίζουσι, οἵτινες κατὰ τὸν τοῦ
 σταυροῦ καιρὸν οὐκ ἦσαν μετὰ τοῦ Χριστοῦ· φοβηθέντες
 γὰρ τοὺς Ἰουδαίους, ἔφυγον. 
 
 
 
 Οἱ φίλοι μου καὶ οἱ πλησίον μου ἐξ ἐναντίας μου
 ἤγγισαν καὶ ἔστησαν καὶ οἱ ἔγγιστά μου ἀπὸ μακρόθεν
 ἔστησαν. 
 
 
 Φίλους καὶ πλησίον τοὺς λοιποὺς ἴσως Ἰουδαίους λέγει,
 φίλους μὲν οὐκ ὡς φιλοῦντας τὸν Ἰησοῦν , ἀλλ’ ὡς παρ’
 αὐτοῦ φιλουμένους. ὡς γὰρ δημιουργὸς τὸ οἰκεῖον ἐφίλει
 πλάσμα, καὶ ὡς ποιμὴν ἀγαπᾶ τὰ ἐξ Ἰσραὴλ
 ἀπολωλότα πρόβατα 
 . πλησίον τοὺς αὐτοὺς
 διὰ τὴν ἐκ τῆς σαρκὸς ἐγκαλεῖ συγγένειαν. τούτων
 ἐγγύτεροι, μᾶλλον δὲ καὶ ἐγγύτατοι διὰ τὴν εἰς αὐτὸν
 πίστιν ἐτύγχανον οἱ ἀπόστολοι. οὐκοῦν οἱ μὲν Ἰουδαῖοι
 οὕστινας φίλους καὶ πλησίον ἐκάλεσεν ἐξ ἀναιδείας
 πολλῆς οὐ πόρρωθεν ἀλλ’ ἐκ τοῦ σύνεγγυς ἱστάμενοι τῷ
 Ἰησοῦ ἐπεβούλευον. οἱ δὲ ἔγγιστα τουτέστιν οἱ
 ἐγγύτατοι εἶναι δὲ τούτους τοὺς ἁγίους ἔφημεν,
 πόρρωθεν ἵσταντο κατὰ τὸν καιρὸν τοῦ πάθους, οὐκ
 ἐπιβουλεύοντες αὐτοὶ ἀλλὰ τοὺς ἐπιβουλεύοντας
 εὐλαβούμενοι. 
 
 
 
 Καὶ ἐξεβιάσαντο οἱ ζητοῦντες τὴν ψυχήν μου. 
 
 
 Τί ἐβιάζοντο; τὴν περὶ αὐτοῦ δόξαν. διὰ φθόνον γὰρ
 ἐπιβουλεύοντες, ἐβούλοντο δοκεῖν ὑπὲρ τοῦ νόμου ζῆλον.
 δηλοῖ δὲ ὁ ἑξῆς στίχος σαφέστερον. 
 
 
 Καὶ οἱ ζητοῦντες τὰ κακά μου ἐλάλησαν
 ματαιότητας. 
 
 
 
 Ποίας ταύτας ὁ Λουκᾶς λέγει· ἤρξαντο
 κατηγορεῖν αὐτοῦ λέγοντες τοῦτον εὕρομεν
 διαστρέφοντα τὸ ἔθνος ἡμῶν καὶ κωλύοντα φόρους
 Καίσαρι διδόναι 
 , τοῦ Ἰησοῦ καὶ ταῦτα
 ὅτε παρὰ τὼν ἡρωδιανῶν καὶ φαρισαίων ἐπερωτήθη
 λέγοντος· ἀπόδοτε τὰ Καίσαρος Καίσαρι καὶ τὰ
 τοῦ θεοῦ τῷ θεῷ. 
 
 
 
 
 
 Ἐγὼ δὲ ὡσεὶ κωφὸς οὐκ ἤκουον καὶ ὡσεὶ ἄλαλος οὐκ
 ἀνοίγων τὸ στόμα αὐτοῦ. 
 
 
 Ὅπερ φησὶν τοῖς ἀλάλοις συμβαίνει τοῖς βεβλαμμένοις
 τὰς αἰσθήσεις ἐκ φύσεως, αὐτὸς τοῦτο ἐκ προαιρέσεως
 ἔπασχεν, λοιδορούμενος οὐκ ἐκινεῖτο πρὸς ὀργήν· κωφῶν
 δὲ τοῦτο ἴδιον οὐκ ὀργίζεσθαι λοιδορουμένους, ἐπειδὴ
 τὰς περὶ αὐτῶν λοιδορίας οὐκ ἀκούουσιν· ἔτι μὴν
 συκοφαντούμενος ἐξὸν τοὺς συκοφαντοῦντας ἐλέγχειν, τὸ
 στόμα οὐκ ἤνοιγεν, ἀλάλων τοῦτο κωλυομένων ὑπὸ τῆς
 φύσεως φθέγγεσθαι· ὅτι δὲ οὔτε κωφὸς ἦν οὔτε ἄλαλος
 ἀλλὰ τούτους ἐζήλου ταπεινούμενος, Ἠσαίας δηλοῖ·
 ὡς πρόβατον ἐπὶ σφαγὴν ἤχθη, καὶ ὡς ἀμνὸς
 ἐναντίον τοῦ κείραντος αὐτὸν ἄφωνος οὕτως οὐκ
 ἀνοίγει τὸ στόμα αὐτοῦ ἐν τῇ ταπεινώσει αὐτοῦ 
 ,
 οἷς συμφωνεῖ καὶ ἅπερ νῦν ὁ ψαλμωδὸς ἐκ προσώπου τοῦ
 σωτῆρος ἐπήγαγεν. 
 
 
 
 Καὶ ἐγενόμην ὡσεὶ ἄνθρωπος οὐκ ἀκούων καὶ οὐκ ἔχων
 ἐν τῷ στόματι αὐτοῦ ἐλεγμούς. 
 
 
 Οὐκοῦν ἤκουεν μὲν προσεποιεῖτο δὲ τὸν οὐκ ἀκούοντα,
 καὶ λόγοι μὲν ἦσαν αὐτῷ πολλοὶ πρὸς ἔλεγχόν τε καὶ
 σύστασιν, ὑπεκρίνατο δὲ τὸν ἀποροῦντα καὶ οὐκ ἔχοντα.
 τίς ἡ τούτων αἰτία, τὸ ἐπαγόμενον δηλοῖ. 
 
 
 
 
 Ὅτι ἐπὶ σοὶ κύριε ἤλπισα. 
 
 
 Τῷ πατρὶ γὰρ ὡς ἀληθινῷ θαρρῶν καὶ ἀδεκάστῳ μάρτυρι
 περὶ οὗ αὐτὸς ἔλεγεν· ἔστιν ὁ μαρτυρῶν περὶ ἐμοῦ
 ὁ πέμψας με πατὴρ ὃν ὑμεῖς οὐκ οἴδατε 
 , τῶν
 ψευδομαρτυρούντων οὐκ ἐφρόντιζεν. 
 
 Σὺ εἰσακούσῃ, κύριε ὁ θεός μου. 
 ὅτι εἶπα μήποτε ἐπιχαρῶσιν οἱ ἐχθροί μου. 
 
 
 Τί λέγει τὸν πατέρα εἰσακοῦσαι τὴν προσευχὴν ἣν ὥστε
 μὴ ἐπιχαρῆναι τὸν ἐχθρόν, δηλαδὴ τὰς ἀντικειμένας
 δυνάμεις, ὑπὲρ τῶν ἀποστόλων προσεύξατο· πάτερ
 ἅγιε τήρησον αὐτοὺς ἐν τῷ ὀνόματί σου οὓς ἔδωκάς μοι
 ἵνα ὦσιν ἓν καθὼς ἡμεῖς. 
 καὶ πάλιν· οὐκ
 ἐρωτῷ ἵνα ἄρῃς αὐτοὺς ἐκ τοῦ κόσμου ἀλλ’ ἵνα τηρήσῃς αὐτοὺς ἐκ τοῦ
 πονηροῦ· 
 εἰ γὰρ μὴ αὐτὴ ἐπληρώθη ἡ προσευχὴ μηδὲ
 τῶν ἀποστόλων ὁ χορὸς ἐφυλάχθη ἄν, ἐπιχαίρειν ὁ
 διάβολος ὁ ἀληθὴς ἐχθρὸς καὶ οἱ σὺν αὐτῷ ἔμελλον. 
 
 Καὶ ἐν τῷ σαλευθῆναι πόδας μου ἐπ’ ἐμὲ
 ἐμεγαλορημόνησαν. 
 
 
 Πόδες τοῦ Χριστοῦ οἱ μαθηταί, αὐτὸς γὰρ αὐτῶν κεφαλή·
 διόπερ αὐτῶν καὶ νίψαι τοὺς πόδας οὐκ ἀπηξίωσεν. ὅτε
 τοίνυν διὰ τὸν σταυρὸν πρὸς μικρὸν οἱ μαθηταὶ
 ἐσαλεύθησαν, ἐμεγαλορημόνουν κατὰ τοῦ Χριστοῦ οἱ
 Ἰουδαῖοι, ὡς πάντων γυμνωθέντος καὶ μηδὲ τοῦς μαθητὰς
 παρ’ ἑαυτῷ κατασχεῖν ἰσχύσαντος. 
 
 
 
 Ὅτι ἐγὼ εἰς μάστιγας ἔτοιμος. 
 
 
 Τούτου γὰρ ἕνεκα μετὰ σαρκὸς ἐλθεῖν εἰς τὸν κόσμον
 ὑπέμεινεν ὡς αὐτὸς ἔλεγεν προσευχόμενος· τί εἴπω;
 Πάτερ σῶσόν με ἐκ τῆς ὥρας ταύτης, ἀλλὰ διὰ
 τοῦτο ἦλθον εἰς τὴν ὥραν ταύτην. 
 
 
 
 
 Καὶ ἡ ἀλγηδών μου ἐνώπιόν μού ἐστιν διαπαντός. 
 
 
 Ἡ πρὸς ἡμᾶς δηλονότι συμπάθεια ἧς ἕνεκα τοῦ οἰκείου
 πάθους ἔχει διαπαντὸς τὴν ἀνάμνησιν· ἀφ’ ὧν γὰρ
 πέπονθεν, φησὶν ὁ Παῦλος αὐτὸς πειρασθείς,
 δύναται τοῖς πειραζομένοις βοηθῆσαι. 
 
 
 
 
 
 Ὅτι τὴν ἀνομίαν μου ἀναγγελῶ. 
 
 
 Καὶ μὴν ἀνομίαν οὐκ εἶχεν, ἀναγγεῖλαι δὲ ὅμως ὡς
 οἰκεῖα τὰ ἡμέτερα καὶ διὰ τοῦτο προσευχόμενος ἔλεγεν·
 ἐξομολογοῦμαί σοι πάτερ κύριε τοῦ οὐρανοῦ καὶ
 τῆς γῆς. 
 εἰ γὰρ καὶ ἡ ἐξομολόγησις ἐπ’ εὐχαριστίας
 ἐνταῦθα παραλαμβάνεται ἀλλ’ ὅμως καὶ τὴν εὐχαριστίαν
 ἐπὶ τῇ λυτρώσει τῶν ἡμετέρων ἁμαρτημάτων πεποίηται,
 ὅτε τοὺς Ἰουδαίους ἐκάκιζεν βλασφημοῦντας αὐτὸν ὡς
 ἁμαρτωλῶν φίλον καὶ τελωνῶν τυγχάνοντα. 
 
 Καὶ μεριμνήσω ὑπὲρ τῆς ἁμαρτίας μου. 
 
 
 Ἁμαρτίαν ἑαυτοῦ τὴν τοῦ γένους τοῦ ἡμετέρου καλεῖ ὡς
 ἀπαρχὴ γεγονὼς τοῦ ἀνθρωπίνου φυράματος, ὡς νέος Ἀδὰμ
 ἐν ἑαυτῷ τὸν παλαιὸν ἀναπλᾶσαι βουλόμενος, ὑπὲρ οὗ τῆς
 ἁμαρτίας μεριμνᾷ τινα καθαρθῇ τρόπον. μεριμνῶντος γὰρ
 ἦν ἅπερ ἐν εὐαγγελίοις ἐφθέγξατο ῥήματα· πῦρ
 ἦλθον βαλεῖν ἐπὶ τὴν γῆν, καὶ τί ἤθελον εἰ ἤδη
 ἀνήφθη φησίν. 
 ἐκεῖνο γὰρ ἔλεγεν ὃ
 τὰς ἡμετέρας ἀκάνθας ἐδαπάνησεν. 
 
 
 
 Οἱ δὲ ἐχθροί μου ζῶσιν καὶ κεκραταίωνται ὑπὲρ ἐμέ,
 καὶ ἐπληθύνθησαν οἱ μισοῦντές με ἀδίκως. 
 
 
 Τοὺς Ἰουδαίους λέγει ἐφ’
 οἷς ἐλυπεῖτο ὡς ἐν κακίᾳ ζῶσιν, ἀλλὰ μὴν καὶ ὅτι
 κραταιοὶ ὑπὲρ αὐτὸν ἐν ὑπερηφανίᾳ δηλονότι ἐτύγχανον.
 αὐτοῦ γὰρ δι’ ἡμᾶς ταπεινωθέντος, ὥς φησιν ὁ
 Παῦλος, ἐταπείνωσεν ἑαυτόν, ὑπήκοος γενόμενος μέχρι
 θανάτου θανάτου δὲ σταυροῦ. 
 ἐκεῖνοι τῆς
 ταπεινώσεως ἀγνοοῦντες τὴν ὑπόθεσιν τῇ ὑπερηφανίᾳ κατ’
 αὐτοῦ ἐχρῶντο, ὅθεν καὶ οἱ μισοῦντες αὐτὸν ἀδίκως εἰς
 πλῆθος προέκοπτον, πλατυνομένην τὴν τῶν ἀρχιερέων
 ἀλαζονίαν βλέποντες. τίνες δὲ οἱ ἀδίκως μισοῦντες
 ἐτύγχανον; 
 
 
 
 Οἱ ἀνταποδιδόντες μοι κακὰ ἀντὶ ἀγαθῶν. 
 
 
 Τουτέστιν οἱ τῶν ἀναβλεψάντων τυφλῶν καὶ τῶν
 ὀρθωθέντων χωλῶν συγγενεῖς ἢ πολῖται ἢ γείτονες ἀντ’ εὐχαριστίας
 αὐτῷ συκοφαντίας προσέφερον. καὶ τίνος χάριν τοῦτο
 διεπράττοντο γνωρίζει τὸ ἑπόμενον. 
 
 Ἐνδιέβαλλόν με ἐπεὶ κατεδίωκον ἀγαθοσύνην. 
 
 
 Τὴν ἐμήν φησιν φιλανθρωπίαν καὶ ἀγαθότητα εἰς αἰτίαν
 διαβολῆς ἐλάμβανον, καὶ παράνομον ἐκάλουν καὶ
 ἀντίθεον, ἐπειδὴ ἐν σαββάτῳ τοὺς αὐτῶν ἀρρώστους
 ἐθεράπευσεν. 
 
 
 
 Μὴ ἐγκαταλείπῃς με κύριε ὁ θεός μου, μὴ ἀποστῇς ἀπ’
 ἐμοῦ. 
 
 
 Ταῦτα οὐχ ὑπὲρ ἑαυτοῦ ἀλλ’ ὑπὲρ τῆς ἐκκλησίας
 ἐφθέγξατο. ὑπὲρ ἑαυτοῦ δὲ μᾶλλον· ἓν γὰρ πρὸς αὐτὸν ἡ
 ἐκκλησία ὡσπὲρ νύμφη πρὸς νυμφίον γνωρίζεται, καὶ
 τοῦτο ἐκ τῶν ἑξῆς εἰσόμεθα. 
 
 
 
 Πρόσχες εἰς τὴν βοήθειάν μου, κύριε τῆς σωτηρίας
 μου. 
 
 
 Βοήθειαν ἑαυτοῦ τὴν ἐκκλησίαν καλεῖ, τὴν εἰκόνα τοῦ
 Ἀδὰμ σῶσαι καὶ κατὰ τοῦτο βουλόμενος. ἐκείνῳ γὰρ ἡ
 γυνὴ πρὸς βοήθειαν ἐδέδοτο. ποιήσωμεν γάρ,
 φησὶν ὁ θεός, βοηθὸν αὐτῷ κατ’ αὐτόν. 
 διὸ
 καὶ εἰς Χριστὸν ὁ Παῦλος τὰ περὶ τοῦ Ἀδὰμ καὶ τῆς Ἔυας
 ἐξέλαβεν ῥήματα· ἀντὶ τούτου καταλείψει
 ἄνθρωπος τὸν πατέρα αὐτοῦ καὶ τὴν μητέρα αὐτοῦ καὶ
 προσκολληθήσεται τῇ γυναικὶ αὐτοῦ καὶ ἔσονται οἱ δύο
 εἰς σάρκα μίαν. 
 εἶτα τί τούτοις
 ἐπήγαγεν; τὸ μυστήριον τοῦτο μέγα ἐστίν, ἐγὼ δὲ
 λέγω εἶς Χριστὸν καὶ εἰς τὴν ἐκκλησίαν. 
 εἰς
 ταύτην τοίνυν τὸν πατέρα προσχεῖν καὶ ἐπιβλέψαι
 βούλεται, οὐκ αὐτὸς ἀσθενῶν τῇ ἐκκλησίᾳ πρὸς ἄμυναν,
 ἀλλ’ ἐμφανίσαι τῷ πατρὶ πόσον τὸν μέσον τῆς συναγωγῆς καὶ τῆς τῶν ἐθνῶν
 ἐκκλησίας βουλόμενος, καὶ ὅπως οἱ μὲν πολλῶν αὐτὸν
 κηρυξάντων καὶ αὐτοῦ δὲ τοῦ Χριστοῦ προστεθέντος, οὐκ
 ἐσώθησαν, τὰ δὲ ἔθνη μονῆς τῆς τοῦ σωτῆρος φωνῆς
 ἀκούσαντα παραχρῆμα ἐσώζετο. διόπερ ἀκολούθως
 προσέθηκεν· κύριε τῆς σωτηρίας
 μου 
 , σωτηρίαν ἑαυτοῦ πάλιν τὴν σωτηρίαν τῶν ἐθνῶν λέγων. εἰ
 γὰρ ἁμαρτίας οἰκείας τὰς ἡμετέρας πεποίηται, πῶς οὐ
 πολὺ μᾶλλον σωτηρίαν ἰδίαν τὴν ἡμετέραν λογίζεται;

ΨΑΛΜΟΣ ΛΗʹ. 
 
 
 Εἶπα· Φυλάξω τὰς ὁδούς μου. 
 
 
 Παντὶ τοῦτο προφήτῃ καὶ διδασκάλῳ πρέπει, τὰς οἰκείας
 φυλάττειν ὁδούς, δηλαδὴ τοὺς δρόμους καὶ τὰς πορείας τῶν
 πράξεων, ὥστε μὴ ἐκκλῖναι εἰς κακίαν, μηδ’ ἁμαρτάνειν ἐν
 γλώσσῃ, ἐναντία τοῖς ἑαυτοῦ λόγοις διαπραττόμενον.
 Ἁμαρτάνει γὰρ ἀληθῶς τῇ γλώττῃ ὁ τῷ λόγῳ κατηγορῶν τῆς
 κακίας, ἔργῳ δὲ ταύτην συνιστῶν, ἀφ’ ὧν αὐτὴν
 μετέρχεται, καὶ τὴν ἑαυτοῦ διδασκαλίαν τῇ πολιτείᾳ
 ψευδόμενος. 
 
 Ἐκωφώθην, καὶ ἐταπεινώθην. 
 
 
 Ὁρᾷς ὅτι πρῶτον διὰ παρακοῆς ἐκωφώθη, καὶ κωφωθεὶς
 ἐταπεινώθη. Οὐδὲν γὰρ οὕτω ταπεινοῖ τὸν ἄνθρωπον ὡς
 ἀναισθησία, καὶ παρακοὴ μετὰ τοῦτο. Ἢ καὶ διὰ τοῦτο
 ἐσίγησεν, ἐξ ἀγαθῶν, τῆς μελέτης δηλαδὴ τοῦ νόμου, τοῦ
 ἀγαθοῦ διδασκάλου, παυσάμενος. Ὅθεν ἀνεκαινίσθη εἰκότως
 τὸ τῆς ἁμαρτίας ἄλγημα· βαρύτερον γὰρ τὸ συμβὰν ἐξ
 ἁμαρτίας ἡμῖν τραῦμα, ὅταν τῆς τοῦ νόμου μελέτης ἑαυτοὺς
 ἀποστήσωμεν. Γίνεται καὶ νόμων ὥσπερ οὐδενὸς ἀπὸ τῆς
 θείας ἐντολῆς ἐπιτιθεμένου φαρμάκου ἡ σηπεδὼν ὑφίσταται.
 Διόπερ οὐκ ἐπέμενεν τὴν σιωπήν, ἀλλ’ ἀνανήψας αὐτήν, ὡς
 ψυχοφθόρον ἀπώσατο. Δηλῶν τοῦτο, τοιγαροῦν ἐπήγαγεν·
 Ἐθερμάνθη ἡ καρδία μου.

ΨΑΛΜΟΣ ΛΘʹ. 
 
 
 Εὐαγγελισάμην δικαιοσύνην. 
 
 
 Μεγάλην φησὶν Ἐκκλησίαν, οὐ μόνον τὴν σύστημα
 πολυάνθρωπον ἔχουσαν, ἀλλὰ καὶ πολλῷ μᾶλλον τὴν τὰ ὑψηλὰ
 καὶ μεγαλοπρεπῆ δόγματα τῆς θεολογίας παραδέξασθαι
 δυναμένην. Χείλη δὲ τῆς Ἐκκλησίας, καὶ οἱ ὀφθαλμοὶ
 τροπικῶς ληφθεῖεν ἂν οἱ πανεύφημοι ἀπόστολοι, καὶ πάντες
 οἱ μετ’ ἐκείνους διδάσκαλοι, οὓς τὸ λοιπὸν σῶμα τῆς
 Ἐκκλησίας, οὐ μόνον οὐ κωλύει τὴν αὐτοδικαιοσύνην
 εὐαγγελίζεσθαι τὸν Χριστόν, ἀλλὰ καὶ μᾶλλον παρορμᾷ τὴν
 ἀνάλογον συνεργίαν αὐτοῖς παρεχόμενον.

ΨΑΛΜΟΣ Μʹ. 
 
 
 Εἰς τέλος. 
 
 
 Εἰ καὶ πολλάκις τοὺς ψαλμοὺς ὁ Προφήτης εἰς τὸ τέλος
 ἐπέγραψε, δεῖ δὲ νομίζειν ὅμως, ὡς οὐ μάτην τοῦτον
 ἑκάστῳ τῶν ψαλμῶν τὸν τίτλον ἐπιτίθησι. Τίς δὲ νῦν ἡ
 αἰτία; Ἐπειδὴ τὰ πρὸς τῷ τέλει τῆς οἰκονομίας τοῦ
 Χριστοῦ διαλέγεται, ὃν Δαβὶδ οὐ μόνος ὁ προφήτης οὗτος,
 ἀλλὰ καὶ ἄλλος ἐκάλεσεν, Ὠσηὲ δὲ οὗτος· Μετὰ ταῦτα,
 φήσας, ἐπιστρέψουσιν υἱοὶ Ἰσραήλ, καὶ ζητήσουσι Κύριον
 τὸν Θεὸν αὐτῶν, καὶ Δαβὶδ τὸν βασιλέα αὐτῶν· καίτοι
 Δαβὶδ πρὸ πολλῶν γενεῶν τοῦ προφήτου τούτου τελευτήσας
 ἐτύγχανεν· ἐν ἡμέραις γὰρ Ἐζεκίου τοῦ βασιλέως τὴν
 προφητείαν ἐξέθετο. Ἀλλὰ τὸν νέον λέγει Δαβίδ, πρὸς ὂν
 οἱ σωθέντες ἐπέστρεψαν. 
 
 Κύριος βοηθήσαι αὐτῷ. 
 
 
 Εὕρηται καὶ μέχρι τοῦ παρόντος πολλάκις ἡ τῆς
 προφητικῆς ἐπαγγελίας ἀλήθεια. Πολλοὶ γὰρ νοσηλευόμενοι,
 καὶ χαλεπῶς κάμνοντες, εἶτα κενώσαντες εἰς τοὺς πτωχοὺς
 καὶ πένητας τὸν πλοῦτον, εὐθὺς μετεβλήθησαν πρὸς τὸ
 κρεῖττον. Εἰ γὰρ κἀπὶ τῆς μελλούσης ἡμέρας κατακαυχᾶται
 ἔλεον κρίσεως, τί θαυμαστόν, εἰ κἀνταῦθα τὸν
 προσδοκώμενον θάνατον ὁ δαψιλὴς ἔλεος ἀνατρέπει, καὶ
 πρὸς ῥῶσιν μεταβάλλει; Πλὴν ἔστι καὶ τῆς ψυχῆς ἀῤῥωστία,
 λαμβανομένη κατὰ τὸν ἔνδοθεν ἄνθρωπον, καθ’ ἣν ἀνειμένας
 ἔχουσα χεῖρας, ἤτοι τὰς πρακτικὰς δυνάμεις. Εὑρίσκεται
 καὶ γόνατα παραλελυμένα, καὶ διὰ τοῦτο μὴ δυνάμενα
 πορεύεσθαι τὴν ἀπάγουσαν ὁδὸν πρὸς ζωήν. Τηνικαῦτα γὰρ
 οἱονεὶ τὴν ψυχὴν δυσφορήτῳ νόσῳ τῆς ῥᾳστώνης
 κατεχομένην, καὶ διὰ τοῦτο πρὸς τὸν θάνατον τῆς ἁμαρτίας
 ἐπειγομένην, ἡ πρὸς τοὺς πτωχοὺς ἐλεημοσύνη ἐξιᾶται καὶ
 μεταβάλλει. Διόπερ ἀμέσως ἐπήγαγεν· Ἐγὼ εἶπα· Κύριε,
 ἐλέησόν με, ἴασαι τὴν ψυχήν μου, ὅτι ἥμαρτόν σοι. 
 
 Σὺ δέ, Κύριε, ἐλέησόν με. 
 
 
 Οὐ διὰ τὸ πεπονθέναι τὸν θάνατον παρ’ αὐτῶν, ἐφιέμενος
 αὐτοῖς ἀνταποδοῦναι τὴν τιμωρίαν τοῦτό φησιν (αὐτὸς γὰρ
 ἔλεγεν ἐν τῷ καιρῷ τοῦ σταυροῦ, πάτερ, ἄφες αὐτοῖς τὴν
 ἁμαρτίαν)· ἀλλ’ ἐπειδὴ τὴν ἀπροσωπόληπτον καὶ δικαίαν
 κρίσιν τοῦ πατρὸς ἔβλεπε καταψηφιζομένην τοῖς
 μιαιφόνοις, τούτου χάριν, ὡς τῷ θεῷ καὶ πατρὶ
 ταυτουργείς, εἶπε· καὶ ἀνταποδώσω αὐτοῖς ἵνα δείξῃ μίαν
 ἐπ’ ἀμφοῖν τὴν ἐνέργειαν. οὐδὲ γὰρ δύναται ὁ υἱός, φησί,
 ποιεῖν ἀφ’ ἑαυτοῦ οὐδέν. ἃ γὰρ βλέπει τὸν πατέρα
 ποιοῦντα ταῦτα καὶ ὁ υἱὸς ὀμοίως ποιεῖ· τὴν ταυτοβουλίαν
 καὶ ταυτουργίαν ἐντεῦθεν ἑκατέρων παρεμπεδῶν.

ΨΑΛΜΟΣ ΜΑʹ. 
 
 
 Εἰς τὸ τέλος, εἰς σύνεσιν τοῖς υἱοῖς Κορέ. 
 
 
 Ψαλτῳδοὶ καὶ οὗτοι, ψαλμοὺς παρὰ τοῦ Δαβίδ, οὓς αὐτὸς
 προεφήτευσε, δανειζόμενοι. Εἰς σύνεσιν δὲ ἴσως ὁ ψαλμὸς
 ἐπιγράφεται, ἐπειδὴ πρόγονος αὐτοῖς ὁ Κορὲ ἐγεγόνει
 παράνομος, ὁ τῷ Μωσῇ μετὰ Δαθὰν καὶ Ἀβειρὼν ἐπαναστάς.
 Οὗτοι δὲ πάντως τὸν πρόγονον οὐκ ἐζήλωσαν, ἀλλ’ οὐδὲ οἱ
 τού των πατέρες,
 ὅθεν πάσης τῆς τοῦ Κορὲ συναγωγῆς ἀπολλυμένης,
 εὐφορίσαντες ἑαυτούς, ὡς εἰκώς, ἐκεῖνοι τῆς τοῦ Κορὲ
 κακίας, ἐσώθησαν. Τοῦτο γὰρ κατ’ ἐκεῖνον τὸν καιρόν,
 ὥστε μὴ ἀπολέσθαι, καὶ ἄλλῳ ὁ Μωϋσῆς τῷ λαῷ διετάξατο.
 Τὸ δὲ ἀληθέστερον εἰς τὸ τέλος εἰς σύνεσιν ὁ ψαλμὸς
 ἐπιγέγραπται, ἐπειδὴ προμηνύει τὸ βάπτισμα, ὃ πρὸς τῷ
 τέλει μὲν καὶ μετὰ τοὺς Ἰουδαϊκοὺς καθαρισμοὺς
 νενομοθέτηται. Προελθεῖν δὲ τούτῳ σοφία τις ἀληθῶς
 ὑπάρχει καὶ σύνεσις.

ΨΑΛΜΟΣ ΜΔʹ. 
 
 
 Περίζωσαι τὴν ῥομφαίαν. 
 
 
 Ῥομφαίαν καλεῖ τὸν σταυρόν· αὐτῷ γὰρ καθάπερ ῥομφαίᾳ
 χρησάμενος, ἐχθροὺς δύο ἀνεῖλε, διάβολόν τε καὶ θάνατον.
 Μηρὸν δὲ τὴν σάρκα ἀπὸ μέρους τὸ πᾶν φησι. Ὡς τό, οὐδὲ
 ἡγούμενος ἐκ τῶν μηρῶν αὐτοῦ. Ζώσασθαι τοίνυν τὸν
 σταυρὸν ἐν τῇ σαρκὶ τὸν ὄντως δυνατὸν τῇ ὡραιότητι καὶ
 τῷ κάλλει, τουτέστι τῇ θεότητι καὶ τῇ ἀνθρωπότητι
 παρακαλεῖ· ἵνα τῇ μὲν ἀνάσχηται τὰ περὶ ἡμῶν πάθη, τῇ δὲ
 τῶν παθῶν ὡς ἀπαθὴς περιγένηται. Ἢ καὶ φιλανθρωπίαν τὴν
 ὡραιότητα καὶ τὸ κάλλος νοήσαιμεν. Οὐδὲν γὰρ οὕτως
 εὐπρεπὲς τῷ Θεῷ, ὡς τὸ σῶσαι τὸ ἴδιον πλάσμα. Καὶ
 ἔντεινε κατὰ τῶν ἐχθρῶν, καὶ κατευοδοῦ κατὰ τῶν πιστῶν,
 καὶ βασίλευε ἑκατέρων, ἵνα τοὺς μὲν ὑποτάξῃς τοὺς
 ἐχθρούς, τοὺς δὲ στεφανώσῃς τοὺς πιστούς. Τοῦτο γὰρ
 κριτοῦ καὶ βασιλέως ἴδιον. Ἀλλὰ καὶ ἀληθείας ἕνεκεν ὁ
 Χριστὸς τὴν τῶν Ἰουδαίων ὑπόκρισιν ἔλεγχε, καὶ πραότητος
 δὲ χάριν ἐκαρτέρει πειραζόμενος. Ἀλλὰ καὶ δεξιὰ τοῦ Υἱοῦ
 ὁ Πατήρ, ὥσπερ τοῦ Πατρὸς ὁ Υἱός. Παρὰ τοῦ Πατρὸς τοίνυν
 ὁ Χριστὸς ὁδηγεῖται, οὐχ ὁδηγοῦ χρῄζων, ἀλλ’ ὥσπερ
 κοινὴν ὁδὸν εἶναι τοῦ Πατρὸς καὶ τοῦ Υἱοῦ τὴν καθ’ ἡμᾶς
 οἰκονομίαν ἣν ὁδεύει μὲν ὁ Υἱὸς (οὗτος γὰρ ἐνεργεῖ τὸ
 μυστήριον), ὁδηγεῖ δὲ ὁ Πατήρ, ὅτι αὐτοῦ εὐδοκίᾳ
 ἐπράττετο.

ΨΑΛΜΟΣ ΜΘʹ. 
 
 
 Πῦρ ἐναντίον αὐτοῦ καυθήσεται. 
 
 
 Τί δὲ ἐκείνης τῆς καταιγίδος ἢ τοῦ χειμῶνος σφοδρότερον
 ὅταν ὑπὸ τοῦ ἡμετέρου συνειδότος μαστιζόμεθα, καὶ ὑπὸ
 τῶν λογισμῶν κατηγορούντων, ἢ καὶ ἀπολογουμένων κυμάτων
 δίκην τυπτόμεθα. 
 
 Προσκαλέσεται τὸν οὐρανόν. 
 
 
 Οὐρανὸν καλεῖ τοὺς φρονοῦντας τὰ οὐράνια, περὶ ὧν
 ἔλεγεν ὁ Παῦλος· Καθὼς ἐφορέσαμεν τὴν εἰκόνα τοῦ χοϊκοῦ,
 φορέσωμεν καὶ τὴν εἰκόνα τοῦ ἐπουρανίου. Γῆν καλεῖ τοὺς
 φρονοῦντας τὰ γήϊνα, τοὺς τῷ πηλῷ καὶ τῇ πλινθίᾳ
 δουλεύοντας. Τούτους τοίνυν συναγαγεῖν ἐπαγγέλλεται, ἵνα
 τὸν ἑαυτοῦ διακρίνῃ λαόν, καὶ ἑκάστῳ ἀποδῷ κατὰ τὰ ἔργα
 αὐτοῦ. 
 
 Συνάγετε αὐτῷ τοὺς ὁσίους αὐτοῦ. 
 
 
 Περὶ τοῦ λαοῦ τῶν Ἰουδαίων ἐνταῦθα διαλέγεται· τούτους
 γὰρ ὁσίους διὰ τοὺς πατέρας καλεῖ, οἵτινες τοῦ Θεοῦ τὴν
 διαθήκην ἐπὶ θυσίαις ταῖς νομικαῖς ὁρίζονται, ἀγνοοῦντες
 ὅτι θυσίᾳ μιᾷ ὁ Θεὸς τῇ λογι κῇ, οὐχὶ ταῖς πολλαῖς ταῖς ἀλογίστοις
 ἀρέσκεται. Διόπερ καὶ συνελθεῖν αὐτούς, ὥστε τοῦτο
 διδαχθῆναι προσέταξεν. 
 
 Οὐκ ἐπὶ ταῖς θυσίαις σου ἐλέγξω σε. 
 
 
 Ἠπίστουν ἴσως ταῦτα οἱ τῶν Ἰουδαίων παῖδες ἀκούοντες,
 καὶ ἠπόρουν εἰ τὸ παντελῶς συμβῆναι δυνήσεται, νῦν δὲ
 ἔργον ὁ λόγος ὤφθη· οὐκέτι γὰρ αὐτῶν ἐνεργοῦσιν αἱ
 θυσίαι τοῦ ναοῦ λυθέντος, πεπτωκότος τοῦ βωμοῦ, καὶ
 πάσης τῆς ἐπ’ αὐτοῦ πολιτείας διαφθαρείσης, ἀλλὰ μὴν καὶ
 τῆς πόλεως, ἔνθα ἔδει μόνον τὰς θυσίας τὰς κατὰ νόμον
 πράττεσθαι. Οὐ χρῄζω, φησί, θυσιῶν ἀλόγων, ἐπεὶ τί τὸ
 κωλύον τὰ θηρία καὶ τὰ κτήνη προσφέρεσθαι; Ἴσως δὲ θηρία
 καὶ κτήνη τὰ ἔθνη λέγει· βόας τοὺς ἀπὸ τοῦ λαοῦ τῶν
 Ἰουδαίων πιστεύσαντας λέγει, ὧν τὴν προσφορὰν κεκτημένος
 οὐκέτι τὰ παρὰ τοῦ λαοῦ τῶν Ἰουδαίων, ὡς περιττὰ
 προσδέχεται· περὶ γὰρ αὐτῶν καὶ τὰ ἑπόμενα λέγεται.
 Πετεινὰ δὲ τοῦ οὐρανοῦ τοὺς παρθενίαν φιλοσοφοῦντας ἢ
 ἐγκράτειαν νόησον· ἐπειδήπερ ἄνω περὶ τὸν οὐρανόν, ἴσα
 τοῖς ἀγγέλοις φιλοσοφοῦντες, ἵπτανται. Αὐτὴν τὴν
 Ἐκκλησίαν λέγει ὡραιότητα τοῦ ἀγροῦ, δηλαδὴ τοῦ κόσμου
 τυγχάνουσαν· εὐπρεπὴς γὰρ ἐγένετο τῇ τοῦ βαπτίσματος
 χάριτι· ὅθεν οὐκ εἶπεν, παρ’ ἐμοί ἐστιν, ἀλλά, μετ’ ἐμοῦ
 ἐστιν, ὡς νύμφη νυμφίου· τούτου γὰρ εἶναι ἡ Ἐκκλησία τοῦ
 Χριστοῦ νομίζεται. 
 
 Θῦσον τῷ Θεῷ θυσίαν αἰνέσεως. 
 
 
 Γενοῦ, φησί, τοῖς ἀγγέλοις ἐφάμιλλος· μίμησαι τῇ
 δοξολογίᾳ τὰ Σεραφίμ· διήγησαι καθάπερ οἱ οὐρανοὶ δόξαν
 Θεοῦ· θύσον θυσίαν ἥνπερ πᾶσα ἡ κτίσις προσφέρει
 δοξάζουσα διηνεκῶς. Ἴσως δὲ καὶ θυσίαν αἰνέσεως τὰς
 ἀρετὰς λέγει, δι’ ὧν ὁ Θεὸς αἰνεῖται, τουτέστιν
 εὐφημεῖται καὶ δοξάζεται· μάλιστα διόπερ τοῖς ἀποστόλοις
 ἔλεγεν· Λαμψάτω τὸ φῶς ὑμῶν ἔμπροσθεν τῶν ἀνθρώπων, ὅπως
 ἴδωσι τὰ καλὰ ὑμῶν ἔργα, καὶ δοξάζουσι τὸν Πατέρα ὑμῶν
 τὸν ἐν τοῖς οὐρανοῖς. Θλίψιν δὲ τὸν πειρασμόν, τὸν παρὰ
 ἀνθρώπων, ἢ τοῦ Σατανᾶ γινόμενον νόησον. Ἂν τοίνυν τότε
 τὸν Θεὸν ἐπικαλεσώμεθα, ἐξελεῖται ἡμᾶς, ὥσπερ ποτὲ τὴν
 Σουσάναν ἐξείλετο· καὶ εἰκότως αὐτὸν παράδοξον ἡμῖν
 οἰκονομουμένων πραγμάτων δοξάζομεν. 
 
 Σύνετε δὴ ταῦτα, οἱ ἐπιλανθανόμενοι. 
 
 
 Τὴν ἡμέραν ὑπογραφεῖ τοῦ θανάτου, ἐν ᾗ καλούμενος
 ἕκαστος μετὰ τάχους ἁρπάζεται. Ὥστε χρὴ πρὸς ἀλειφὴν τῶν
 ἁμαρτημάτων ἰδεῖν, ἕως ἡμῖν εἰς μετάνοιαν καιρὸς
 δαψιλεύεται. 
 
 Θυσία αἰνέσεως δοξάσει με. 
 
 
 Τίς αὕτη καὶ ποία ὁδός; Ἡ κοινωνία τοῦ Δεσποτικοῦ
 σώματός τε καὶ αἵματος, ἣν αὐτὸς ἡμῖν πρῶτος ἐν τῇ Σιὼν
 καταρξάμενος ἔδειξεν. Ἐπειδὴ τοίνυν εἰς λύτρωσιν τῶν
 ἁμαρτημάτων τοῖς λαμβάνουσι δέδοται, εἰκότως ἐστὶ
 σωτήριον τοῦ Θεοῦ· εἰκότως δὲ καὶ ὁδὸς πῶς εἰς οὐρανὸν
 ὁδεῦσαι τοῖς ὃν δεῖ τρόπον προσευχομένοις
 δεικνύουσα.

ΨΑΛΜΟΣ Νʹ. 
 
 
 Εἰς τὸ τέλος, ψαλμὸς τῷ Δαυῒδ ἐν τῷ ἐλθεῖν πρὸς αὐτὸν
 Νάθαν τὸν προφήτην, ἡνίκα εἰσῆλθε πρὸς Βηρσαβεέ. 
 
 
 Σαφέστερον τὴν ἱστορίαν ἡ βίβλος τῶν Βασιλέων κέκτηται.
 Τὴν Βηρσαβεὲ γὰρ Οὐρίου τοῦ Χετταίου γυναῖκα τυγχάνουσαν
 λουομένην ἀπὸ τοῦ δώματος τότε Δαβὶδ θεασάμενος, εἶτα
 ἐρασθεὶς καλέσας συνεγένετο. Ἐν γαστρὶ δὲ λαβούσης
 αἰσχυνθείς, τὸν Οὐρίαν, πεσεῖν ἐν τῷ πολέμῳ παρατάξαντος
 Ἰωὰβ τοῦ στρατηγοῦ παρεσκεύαζε πρόμαχον στῆσαι τὸν
 Οὐρίαν, οὕτως καὶ ὑπὸ τῶν ἀλλοφύλων ἀπέκτεινεν. Ἐπὶ
 τούτοις ὁ Θεὸς ὀργισθείς, Νάθαν αὐτῷ τὸν προφήτην
 ἀπειλοῦντα διὰ τὸν φόνον καὶ τὴν μοιχείαν ἔπεμψεν. Ὁ δὲ
 εἰς μετάνοιαν ὁρῶν ψαλμὸν τὸν ἐχόμενον ἔγραψεν οὐκ
 αἰσχυνθεὶς δημοσιεῦσαι τὸ τραῦμα, ἵνα τοῖς ἁμαρτωλοῖς
 ἀποδείξῃ τῆς μετανοίας τὸ φάρμακον. Ἐξαλειφθῆναι τὴν
 ἀνομίαν, ὥστε μὴ μόνον ἰαθῆναι τὸ τραῦμα, ἀλλὰ μηδὲ
 μώλωπα περιλειφθῆναι βούλεται, ἐφ’ ᾧ καὶ τῶν οἰκτιρμῶν
 τὸ πλῆθος προτείνει. Οὐδὲ γὰρ ἀφ’ ἑνὸς οἰκτιρμοῦ,
 τουτέστιν, ἀπὸ συγγνώμης τῆς ἐφ’ ἑνὶ παραπτώματι σωθῆναι
 ἁμαρτωλὸς δύναται, πολλῶν δὲ καὶ ἐπὶ πολλοῖς οἰκτιρμοῖς,
 ὥστε διαφυγεῖν τὴν ἀπειλήν, καὶ τὴν κόλασιν χρῄζομεν.
 Οὐχ ἁπλῶς πλῦναι, ἀλλ’ ἐπὶ πλεῖον ἱκέτευσεν ἀναλόγως τῷ
 πταίσματι παρακαλῶν γενέσθαι τὴν κάθαρσιν. Ὥσπερ γὰρ τὸ
 μὲν ῥυπωθὲν συμμέτρως ἱμάτιον εὐκόλως πλύνεται καὶ
 καθαίρεται· τὸ δὲ ἄγαν καὶ πολλάκις, σπουδαιοτέρας
 χρῄζει καὶ ἐπιπόνου πλύσεως, τὸν αὐτὸν δὴ τρόπον ψυχή, ἡ
 μὲν ἅπαξ ἡμαρτηκυῖα καὶ μέτρια, συμμέτρῳ μετανοίᾳ
 καθαίρεται· πολλὰ δὲ ὅταν αὐτῇ καὶ χαλεπὰ ἁμαρτήματα
 γένηται, οὐ χρὴ πάρεργον εἶναι, ἀλλὰ μετὰ πόνου πολλοῦ
 καὶ πράξεων ἀγαθῶν τὴν μετάνοιαν. Ταύτῃ γὰρ ὁ Θεὸς
 πλύνει τὰ ἡμέτερα πταίσματα. Καλῶς δὲ τὴν ἁμαρτίαν
 ἀνομίαν ἐκάλεσε, δεῖξαι βουληθείς, ὅτι οὐδὲ αὐτῷ νόμον
 παραβαίνειν ἐξῆν, εἰ καὶ βασιλεὺς ἐτύγχανε. Βασιλεῖ γὰρ
 τῷ πάντων ὑψηλοτέρῳ προσέκρουσεν. 
 
 Ὅτι τὴν ἀνομίαν μου ἐγὼ γινώσκω. 
 
 
 Μακάριον ὅταν τις οἰκείαν ἁμαρτίαν ἐπίσταται, ἐν
 ὀφθαλμοῖς δὲ ἔχει διαπαντὸς τὰ πταίσματα. Ὁ μὲν γὰρ
 γινώσκων, καὶ μεμνημένος, καὶ τοῖς ὀφθαλμοῖς τῆς ψυχῆς
 κατανοῶν τῶν ἑαυτοῦ πταισμάτων τὰ τραύματα, αἰσχύνεται,
 τῇ μνήμῃ τὴν ψυχὴν νύττεται, καὶ ὑπὲρ τῆς αἰσχύνης
 ἀναγκασθεὶς εἰς μεταμέλειαν ἔρχεται. Ὁ δὲ λήθην παθών,
 εἰς ἕτερα πάλιν ἁμαρτήματα (ὡς μηδενὸς αὐτῷ κακοῦ
 πραχθέντος) προσάγεται. 
 
 Σοὶ μόνῳ ἥμαρτον. 
 
 
 Οὐχ ὅτι πάντας ἀνθρώπους ἔλαθεν, ὥσπερ τινὲς
 νομίζουσιν· οὐδὲ γὰρ αὐτὴν Βηρσαβεὲ τὴν μοιχευθεῖσαν,
 ἀλλ’ οὐδὲ τοὺς κεκληκότας αὐτὴν λαθεῖν τὸ δράμα τῆς
 μοιχείας ἠδύνατο. Ἰωὰβ δὲ τὸν φόνον ὡσαύτως τῷ βασιλεῖ
 συμπράξας ἐπίστατο. Ἀλλ’ οὐδὲ αὐτὸς ἐν ἐξουσίᾳ τὴν
 ἁμαρτίαν διὰ τὴν βασιλείαν ἐνόμιζεν. Ἀνάξιον γὰρ τοῦτο προφήτου καὶ
 βασιλέως εἰκότως εὐσεβοῦς ἐτύγχανεν. Ἀλλὰ σοὶ μόνῳ
 ἥμαρτον, ἔλεγεν· ἐπειδὴ μόνῳ τῷ Θεῷ μὴ ἁμαρτάνειν ἡμᾶς
 μέλει ὡς δημιουργῷ φειδομένῳ τοῦ πλάσματος. Ἴσως δέ, Καὶ
 τὸ πονηρὸν ἐνώπιόν σου ἐποίησα· ὅτι πάντων ὡς βασιλεῖ
 χαριζομένων, καὶ τῇ σιωπῇ κρυπτόντων τὸ ἁμάρτημα, ὁ Θεὸς
 τὸν Νάθαν ἔπεμψε καὶ πονηρὰν οὖσαν τὴν πρᾶξιν ἐξήλεγξε,
 καὶ τίνος τοῦτο χάριν, τὰ ἑξῆς ἀκόλουθα δείκνυσιν. 
 
 Ἰδοὺ γὰρ ἐν ἀνομίαις συνελήφθην. 
 
 
 Ταῦτα οὐ μόνον διὰ τὸν ῥύπον τὸν ἐκ τοῦ Ἀδὰμ
 καταγόμενον λέγεται· αὐτοῦ γὰρ ἕνεκα ῥυπαροὶ νομιζόμεθα
 γίνεσθαι, ὥστε καὶ πρὶν ἐλθεῖν εἰς ἕξιν ἡλικίας καλοῦ
 καὶ κακοῦ δεχομένης διάκρισιν, καθάρσεως ὡς ἐκ πατέρων
 ἐῤῥυπωμένοι χρήσομεν. Τοῦτο γὰρ καὶ παρὰ τῷ Ἰὼβ
 εἰρημένον εὑρήσομεν· Τίς, φησι, καυχήσεται καθαρὸς εἶναι
 ἀπὸ ῥύπου; ἀλλ’ οὔτε βρέφος, κἂν ᾖ μία ἡμέρα ἡ ζωὴ
 αὐτοῦ. Πρὸς τούτοις μητέρα τῆς ἁμαρτίας τὴν ἐπιθυμίαν ἡ
 Γραφὴ καλεῖν ἡ θεόπνευστος εἴωθεν. Ἔγγονον δὲ πάλιν
 ἑκατέρας τὸν θάνατον καὶ μαρτυρεῖ ὁ Ἰάκωβος λέγων· Ἡ
 ἐπιθυμία συλλαβοῦσα τίκτει ἁμαρτίαν, ἡ δὲ ἁμαρτία
 ἀποτελεσθεῖσα ἀποκύει θάνατον. Ὥστε ὅταν ἁμαρτάνωμεν, ἐν
 ἁμαρτίαις συλλαμβανόμεθα. 
 
 Ῥαντιεῖς με ὑσσώπῳ. 
 
 
 Ὥσπερ καὶ ἡμεῖς ἐν τῇ δωρεᾷ τοῦ βαπτίσματος, τῷ μὲν
 ὕδατι πλυνόμεθα, τῷ δὲ πνεύματι λαμπρυνόμεθα. 
 
 Ἀκουτιεῖς με ἀγαλλίασιν. 
 
 
 Ταπεινοῦνται μὲν τὰ τῆς ψυχῆς ὀστέα, τουτέστιν αἱ
 δυνάμεις, ὑπὸ τῆς ἁμαρτίας, καὶ συντρίβονται· ἀλλὰ τῇ
 μετανοίᾳ σωθέντα ἀναθάλλει, καὶ εἰς τὴν χαρὰν τὴν
 ἀρχαίαν ἐπανέρχεται. 
 
 Ἀπόστρεψον τὸ πρόσωπόν σου. 
 
 
 Ἐὰν γὰρ μὴ παραβλέψηται ἡμέτερα πταίσματα, σωθῆναι οὐ
 δυνάμεθα. Πῶ, δὲ τοῦτο κατορθοῦται; Ὅταν ἡμεῖς ἀγαθὰς
 πράξεις καὶ ἀρετὰς ἀσκήσωμεν, ἵνα τοῦ κριτοῦ τὸν
 ὀφθαλμὸν εἰς αὐτὰς μετενέγκωμεν· οὕτω γὰρ καὶ τῆς τῶν
 ἡμετέρων ἁμαρτημάτων θεωρίας αὐτὸν ἀποστῆσαι
 δυνάμεθα. 
 
 Καὶ πάσας ἀνομίας μου ἐξάλειψον. 
 
 
 Οὐ μίαν, ἀλλὰ πάσας· ἱκανὴ γὰρ καὶ ἡ μία παραπέμψαι
 πρὸς γέενναν. Μὴ τοίνυν ἡμεῖς τῆς τυχούσης ἁμαρτίας
 ἀμελήσωμεν. Ἐὰν γὰρ ἐσπιλωμένος, οὗτινος ἦν ῥύπου, ὁ
 χιτὼν εὑρεθῆ ὁ ἡμέτερος, εἰς τὸν νυμφῶνα εἰσελθεῖν τοῦ
 βασιλέως, ἢ πατῆσαι τὴν αὐλὴν οὐ δυνάμεθα. Τοῦτο ὁ
 Παῦλος ἐπισφραγίζων ἔλεγε· Μὴ πλανᾶσθε· οὔτε πόρνοι,
 οὔτε μαλακοί, οὔτε πλεονέκται, οὔτε μέθυσοι, οὐ
 λοίδοροι, οὐχ ἅρπαγες βασιλείαν Θεοῦ κληρονομήσουσι. 
 
 Καρδίαν καθαρὰν κτίσον ἐν ἐμοί. 
 
 
 Οὐχ ἵνα τὴν φύσιν ἀμείψει (οὐδὲν γὰρ αὕτη φαῦλον
 ἐκέκτητο)· ἀλλ’ ἵνα τὸν λογισμὸν τῆς ψυχῆς καθάρῃ, καὶ διορθώσηται ῥυπαρὸν ταῖς
 ἡδοναῖς καὶ ταῖς ἐπινοίαις τοῦ διαβόλου γενόμενον·
 κτίσαι γὰρ παρὰ τῇ θείᾳ Γραφῇ πολλάκις τὸ διορθώσασθαι
 λέγεται. 
 
 Καὶ πνεῦμα εὐθὲς ἐγκαίνισον. 
 
 
 Θεωρεῖς ὡς οὐ τὴν φύσιν ἀμεῖψαι ὁ προφήτης, ἀλλὰ τὴν
 χάριν ἐλθεῖν, ἵνα τῇ καμνούσῃ τῇ φύσει, καὶ ὑπὸ τῆς
 ἁμαρτίας παλαιωθήσῃ προσεύχεται βοηθήσῃ. Πνεῦμα γὰρ
 εὐθὲς οὐ τὸ ἐν ἡμῖν τὸ ζωτικὸν τοῦτο λέγει, ἀλλ’ αὐτὸ
 τοῦ Θεοῦ τὸ Πνεῦμα, περὶ οὗ ἐν ἑτέρῳ ψαλμῷ ἐμελῴδησεν·
 Τὸ Πνεῦμά σου τὸ ἀγαθὸν ὁδηγήσει με ἐν γῇ εὐθείᾳ. Τοῦτο
 ἐν τοῖς ἐγκάτοις ἔγκατα, τουτέστιν ἐν τοῖς ἀναγκαίοις
 καὶ λίαν καιρίοις τῆς ψυχῆς μορίοις ἐγκαινισθῆναι
 βούλεται, ὅσον μὲν καὶ πρὸ τούτων ἐν ἡμῖν τελείως
 οἰκοῦν, οὐδὲ ἐφ’ ἡμῖν ἀναπαυόμενον διὰ τὴν ἡμετέραν
 ἀσθένειαν ὑφ’ ἧς οὐκ ἦμεν ἱκανοὶ τὴν χάριν ὁλόκληρον
 δέξασθαι. Διόπερ αὐτὸ ἐγκαινισθῆναι ἵνα πάντως ἐν ἡμῖν
 ἀπαρτισθῇ προσεύχεται· οἶκος γὰρ ὁ συμπληρούμενος,
 ἐκεῖνος ἐγκαινίζεται. Κακὸν μὲν οἰκέτῃ τὸ τοῦ δεσπότου
 ζημειωθῆναι πρόσωπον· ὡσαύτως καὶ υἱῷ τῷ τοῦ πατρός, καὶ
 στρατιώτῃ τῷ τοῦ βασιλέως· ἐξόριστος γὰρ ὁ τοιοῦτος
 εὑρίσκεται· ἐπὶ δὲ Θεοῦ ὄλεθρον τοῦτο παρασκευάζει τῷ
 πάσχοντι. Οὐδὲ γὰρ Πατὴρ μόνον καὶ Δεσπότης ἡμῖν Θεὸς
 καὶ Βασιλεύς, ἀλλὰ πᾶν ὅτιπερ ἂν εἴποις τῶν εἰς ζωὴν καὶ
 σωτηρίαν τὴν ἡμετέραν συντεινόντων καθέστηκεν. Ὥστε,
 ὅταν ἀφ’ ἡμῶν ἀποστρέφει τὸ πρόσωπον, παραχρῆμα
 ἀπολλύμεθα τὸ Πνεῦμα τὸ ἅγιον, ἐν ᾧ πᾶσα ἡμῶν ἡ χορηγία
 τῶν ἀγαθῶν ζημειούμενοι. Διὰ τί δὲ ἀντὶ τοῦ εἰπεῖν, Μὴ
 ἀνέλῃς τὸ πνεῦμα, Μὴ ἀντανέλῃς ἔταξεν; Ἐπειδήπερ ἅπαξ
 τῆς ἐν ἡμῖν ἐνεργείας τοῦ Πνεύματος πεῖραν διὰ τῆς τοῦ
 Ἀδὰμ παρακοῆς, καὶ προφητικῆς χάριτος, ἢ διὰ πρακτικῆς
 ἀρετῆς οἱ τοῦ Θεοῦ φυλάττοντες τὰς ἐντολὰς ἐδέξαντο.
 Ὅπερ εἰκότως μὴ ἀνταναιρεθῆναι προσηύχετο, ὥστε μὴ καὶ
 δευτέραν αὐτοῦ ὑποστῆναι ἀφαίρεσιν. 
 
 Διδάξω ἀνόμους τὰς ὁδούς σου. 
 
 
 Ἐδίδασκε μὲν τὰς ὁδοὺς τοῦ Θεοῦ καὶ πρότερον, ἀλλ’ οὔτε
 τοὺς ἀνόμους ἴσως, οὐδὲ προσευχῇ τὴν διδασκαλίαν πρὸ τῆς
 ἁμαρτίας τοσοῦτον ἐτίθετο, τότε δὲ μᾶλλον ἀφ’ οὗπερ
 ἡμαρτηκὼς μετενόησεν. Ὥσπερ γὰρ ἐκεῖνος λέγειν περὶ
 θεραπείας πιστεύεται μάλιστα ὁ νενοσηκὼς αὐτός, καὶ
 πεῖραν τοῦ φαρμάκου δεξάμενος· οὕτω καὶ οἱ τῇ μετανοίᾳ
 σωθέντες, θύρα τοὶς ἄλλοις ἁμαρτωλοῖς ἐπιστροφῆς καὶ
 σωτηρία; εὑρίσκονται, ὥστε τὸν Παῦλον μετὰ παῤῥησίας
 βοᾷν· Χριστὸς Ἰησοῦς ἦλθεν εἰς τὸν κόσμον ἁμαρτωλοὺς
 σῶσαι, ὧν πρῶτός εἰμι ἐγώ. Εἰ ἀπιστεῖτε τῷ κηρύγματί,
 φησιν, ἁμαρτωλῶν σωτηρίαν κηρύττοντι, ἀπ’ ἐμοῦ τοῦ
 κηρύττοντος μάθετε, ὅτι διώκτης ὢν ἐπιστεύθην Εὐαγγελίου
 γενέσθαι διάκονος. 
 
 Κύριε, τὰ χείλη μου ἀνοίξεις. 
 
 
 Ὁρᾷς ὅτι κεκλεισμένα τοῦ Δαβὶδ τὰ χείλη διὰ τὴν
 ἁμαρτίαν ἐτύγχανεν, ἀλλὰ πάλιν τῇ μετανοίᾳ ἀνοίγε ται, καὶ τοῦ Θεοῦ
 διηγεῖσθαι τὴν αἴνεσιν. Ἄρχεται δὲ κεφάλαιον τῶν ὕμνων
 τοῦ ἁμαρτωλοῦ τὴν ἐπιστροφὴν ἔχουσα. Τὴν ταπεινοφροσύνην
 θυσίαν ἀρεστὴν τῷ Θεῷ εἶναι τὸ Πνεῦμα ἐκτίθεται·
 Μακάριοι γὰρ οἱ πτωχοὶ τῷ πνεύματι, ὅτι αὐτῶν ἐστιν ἡ
 βασιλεία τῶν οὐρανῶν. Πῶς δὲ ἡμῶν τὸ πνεῦμα ἐπὶ τῷ
 ταπεινωθῆναι συντρίβομεν; Ὅταν καλὸν μὲν πράξαντες, μὴ
 ἐπαρθῶμεν, διηνεκῆ δὲ μνήμην τῶν ἁμαρτημάτων τῶν
 ἡμετέρων ἔχομεν. Εὐδοκίαν δὲ τὴν τοῦ Μονογενοῦς
 προσαγορεύει σάρκωσιν. Δῆλον δὲ ἀφ’ ὧν Παῦλος πρὸς
 Ἐφεσίους ἔγραφε· φησὶ δὲ οὕτως· Γνωρίσας ἡμῖν τὸ
 μυστήριον τοῦ θελήματος αὐτοῦ καὶ τὴν εὐδοκίαν αὐτοῦ ἣν
 προέθετο ἐν αὐτῷ εἰς οἰκονομίαν τοῦ πληρώματος τῶν
 καιρῶν. Ἐν ταύτῃ τοίνυν ἡ Σιὼν ἀγαθύνεται, διὰ τὸ
 ἐπιτελεσθὲν αὐτῇ τοῦ θείου δείπνου μυστήριον ἕτερά τε
 πολλὰ τὰ παρ’ αὐτῇ πεπραγμένα καὶ προελθόντα
 θαύματα.

ΨΑΛΜΟΣ ΝΑʹ. 
 
 
 Τί ἐγκαυχᾷ ἐν κακίᾳ; 
 
 
 Θαυμάζοντος καὶ ἀποροῦντος, ὡς εἰκός, τὸ προοίμιον· ὅτι
 τοσοῦτόν τινες εἰς κακίαν προέκοψαν, ὥστε ἐφ’ οἷς δεῖ
 πενθεῖν, ἐπὶ τούτοις καυχῶνται. Πλὴν ὅτι τὸν μὲν Δωὴκ ἡ
 ἱστορία περιέχει, Ἰούδαν δὲ τὸν προδότην αἰνίττεται ὁ
 Ψαλμῳδός, δυνατὸν λίαν ἐν κακίᾳ γενόμενον, ὥστε τὸν
 εὐεργέτην καὶ τροφέα, καὶ διδάσκαλον προδοῦναι, καὶ μηδὲ
 τοὺς συνεχεῖς ἐλέγχους, μηδὲ τὰς παραινέσεις
 αἰσχύνεσθαι. 
 
 Ἀνομίαν ὄλην τὴν ἡμέραν. 
 
 
 Ἡνίκα τοῖς Φαρισαίοις ὁ Ἰούδας ἔλεγε· Τί θέλετέ μοι
 δοῦναι, κἀγὼ ὑμῖν παραδώσω αὐτόν; Οἱ δὲ ἔστησαν αὐτῷ λʹ
 ἀργύρια, καὶ ἀπὸ τότε ἐζήτει εὐκαιρίαν, ἵνα αὐτὸν
 παραδῷ. Ὥστε ὄλην τὴν ἡμέραν μελετῶν τὴν ἁμαρτίαν τῆς
 προδοσίας ἔμεινεν, μέχρις ἡ νὺξ ἐπέστη, καθ’ ἣν τὸ δράμα
 ἔπραξε. 
 
 Ἀδικίαν ἐλογίσατο ἡ γλῶσσά σου. 
 
 
 Τὸ δὲ ὡσεὶ ξυρόν, τουτέστιν ἀναισθήτως τέμνοντα. Τί γὰρ
 ἐκείνου τοῦ δόλου ὀξύτερον, ὃν τῇ γλώσσῃ τῆς προδοσίας
 πρὸς τοὺς συλλαβόντας τὸν Ἰησοῦν συνέθετο· Ὃν ἂν φιλήσω,
 αὐτός ἐστι, κρατήσατε αὐτόν; 
 
 Ἠγάπησας κακίαν ὑπὲρ ἀγαθωσύνην. 
 
 
 Κακία ὁ διάβολος, ὡς κακὰ πάντα καὶ πᾶσι βουλόμενος.
 Ἀγαθωσύνη δὲ ὁ Χριστός, Θεοῦ γὰρ ἡ ἀγαθότης κατὰ φύσιν.
 Ἴδιον ἀφεὶς τοίνυν τὸν Χριστὸν ὁ Ἰούδας, τὸν Σατανᾶν
 ἠγάπησεν· ἀλλὰ καὶ ἀδικίαν ὑπὲρ τὸ λαλῆσαι δικαιοσύνην
 εἵλατο. Ἐξὸν γὰρ αὐτῷ τὴν ὄντως δικαιοσύνην λαβεῖν, καὶ
 μετὰ τῶν λοιπῶν ἀποστόλων κηρύττειν τὸ Εὐαγγέλιον· εἰς
 τὴν ἀδικίαν δὲ ἑαυτὸν τῆς προδοσίας ἐνέβαλε. Τὸ δὲ αὐτὸ
 πάσχει πᾶς ὅστις κατηγορίᾳ χαίρει, καὶ λοιδορεῖ τὸν
 ἀδελφόν, ἡδύτερον τὴν ἀδικίαν, τουτέστι τὸ ψεῦδος λαλῶν, καὶ τὴν δικαιοσύνην
 σιωπῶν, δηλαδὴ τὴν ἀρετήν, ἣν ὁ πλησίον κέκτηται. 
 
 Διὰ τοῦτο ὁ Θεὸς καθελεῖ σε. 
 
 
 Ταῦτα παντὶ μὲν δολίῳ, πολὺ δὲ μᾶλλον πρὸς τὸν προδότην
 λέγεται· καθεῖλεν γὰρ αὐτὸν ὁ Θεὸς εἰς τέλος, καὶ ἀπὸ
 τῆς σκηνῆς, τουτέστιν ἐκ τοῦ τόπου τῆς μαθητείας
 μετέστησεν, καὶ τὴν ῥίζαν ὡς ἀκανθώδους φυτοῦ ἐκ γῆς
 ζώντων, ἐκ τοῦ γεωργίου τῶν ἀποστόλων ἐξέτιλεν. 
 
 Ἤλπισα ἐπὶ τὸ ἔλεος τοῦ Θεοῦ. 
 
 
 Ἁρμόττει ταῦτά γε τὰ ῥήματα Πέτρῳ εἰς ἀνάμνησιν
 ἐρχομένῳ τῆς οἰκείας ἀρνήσεως, ὅστις ὡς ἐλαία κατάκαρπος
 ἐν τῷ οἴκῳ τοῦ Θεοῦ, τουτέστι, τῇ πίστει διηνεκῶς
 ἱστάμενος, εἰ καὶ πρὸς μικρὸν ὑπέστη τὸν καύσωνα τῆς
 ἀρνήσεως, ἀλλ’ ὅμως οὐκ ἐξηράνθη. Τῷ γὰρ δακρύῳ τῆς
 μετανοίας τὴν ῥίζαν ἐπότισεν. Διὰ τοῦτό φησιν,
 Ἐξομολογήσομαί σοι, ὅτι ἐποίησας. Τί ἐποίησας; Ἔλεος,
 χρηστότητα, συμπάθειαν. Ὅτι τὸν ἀρνησάμενον κήρυκα τῶν
 μυστηρίων ἐποίησας, στύλον τὸν σαλευθέντα κατέστησας,
 καὶ ποιμένα τῶν ἀμνῶν τὸν πλανηθέντα ἐποίησας. Χρηστὸν
 δὲ οὐκ Ἰουδαίοις, οὐδὲ εἰδωλολατρείαν νοσοῦσιν, ἀλλ’
 ἐναντίον τοῖς ὁσίοις, τοῖς διὰ χάριτος καὶ εὐφροσύνης
 δικαιωθεῖσι. Παρὰ τούτοις γὰρ τὸ ὄνομα αὐτοῦ χρηστόν. Τί
 γὰρ τοῦ Ἰησοῦ προσηγορίας χρηστότερον; Ὑπομένω δέ· διὰ
 τί; Ἐπειδὴ ὁ ὑπομείνας εἰς τέλος, οὗτος σωθήσεται.

ΨΑΛΜΟΣ ΝΒʹ. 
 
 
 Εἶπεν ἄφρων ἐν καρδίᾳ αὐτοῦ. 
 
 
 Τίνος γὰρ ἦν τοῦτο λέγειν, ἀλλ’ ἢ ἄφρονος; περὶ οὗ
 Ἡσαΐας ἔλεγεν· Ὁ μωρὸς μωρὰ λαλήσει, καὶ ἡ καρδία αὐτοῦ
 μάταια φρονήσει. Ποῖα ταῦτα; Ὅτι φαῦλά τινα καὶ ἄτοπα
 ἐργαζόμενοι, καὶ τὴν ἐπ’ αὐτοῖς τοῦ Θεοῦ μακροθυμίαν
 βλέποντες, δέον εὐχαριστεῖν καὶ δοξάζειν ὡς χρηστόν, καὶ
 ἀνεξίκακον, εἰς παραφροσύνην ἐκτρέπονται, οὐ νομίζοντες
 Θεὸν ἐφορᾷν τὰ ἀνθρώπινα, ἀκρίτως δὲ καὶ αὐτομάτως
 φέρεσθαι. 
 
 Διεφθάρησαν καὶ ἐβδελύχθησαν. 
 
 
 Ἡ τοῦ βλασφήμου διαδοθεῖσα νόσος τοὺς ἄλλους ἐν
 ἀνομίαις παρασκευάζει φθείρεσθαι, βδελυκτούς τε εἶναι τῷ
 Κτίσαντι, ἀπραξίαν τῆς ἀρετῆς τοσαύτην νοσοῦντας, ὥστε
 μηδὲν αὐτοὺς ἀγαθὸν ἐργάζεσθαι. Ἀλλὰ γὰρ διὰ τοῦ ἄφρονος
 τὴν τῶν εἰδωλολατρῶν μανίαν αἰνίττεται. Λέγοντες γὰρ ἐν
 καρδίᾳ οὐκ εἶναι Θεόν, εἴδωλα ξυλίνων θεῶν καὶ λιθίνων
 ἐποίησαν. Διὰ δὲ τῆς ἀνομίας, ἥτις ἦν τοῦ νόμου
 παράβασις, τοὺς Ἰουδαίους αἰνίττεται, οὓς τῇ ἀπιστίᾳ
 φθαρέντας, ὁ Θεὸς ἐβδελύξατο. 
 
 Ὁ Θεὸς ἐκ τοῦ οὐρανοῦ διέκυψεν. 
 
 
 Τοσοῦτον γὰρ ὁ Θεὸς ἀληθείας ἐφίεται, ὅτι πάντα
 γινώσκων ἀκριβῶς τὰ ἡμέτερα, ὅμως διακύπτει, καθάπερ ἀπό
 τινος θυρίδος τῆς πρὸς ἡμᾶς συγκαταβάσεως, διαγνῶναι
 θέλων ἀκριβῶς τὰ ἀνθρώπινα. Ἀλλὰ γὰρ σαφῶς Χριστοῦ τὴν
 ἐπιδημίαν λέγει, ὃς ἐκ τοῦ
 οὐρανοῦ διέκυψεν, ἡνίκα ἡμῖν μετὰ σαρκὸς ἐπεδήμησεν.
 Ὥσπερ γὰρ ὁ παρακύπτων ἀφ’ ὑψηλοῦ τόπου, ἄνω μένων, κάτω
 τῇ ἐνεργείᾳ γίνεται, οὕτω καὶ ὁ Χριστὸς ἐν τοῖς κόλποις
 τοῦ Πατρὸς μένων, τῇ γῇ διὰ σαρκὸς ἐπεδήμησε. Τίνος
 χάριν; Τοῦ ἰδεῖν, εἰ ἔστι συνιών, ἢ ἐκζητῶν τὸν Θεόν.
 Οὐκοῦν οὐ τὰς πράξεις τοσοῦτον τῶν ἀνθρώπων κατῆλθεν
 ἐπισκέψασθαι, ὅσον ἰδεῖν εἴ τινα ὅλως θεογνωσίαν
 ἔχουσιν, εἰ ἐν πίστει τὸν Θεὸν ἐκζητοῦσι. 
 
 Οὐχὶ γνώσονται πάντες. 
 
 
 Πάντες μὲν οἱ τοὺς πένητας ἀδικοῦντες, καὶ τὰ τοῦ
 πλησίον ἁρπάζοντες, βρώσει ἄρτου τὸν λαὸν τοῦ Θεοῦ
 ἐσθίειν εἰκότως λέγονται· τροφὴν γὰρ τῆς ἑαυτῶν
 πλεονεξίας τὴν ἀδικίαν, τὴν εἰς ἐκείνους ἔχουσι.
 Νομίσεις δὲ μάλιστα τοὺς διδασκάλους τῶν Ἰουδαίων
 λέγεσθαι. Ὑπὲρ γὰρ ἀγνωσίας τὸν νόμον ὡς ἐδόκουν
 ἐκδικοῦντες, τῇ δὲ ὕβρει τοῦ νομοθέτου ἀνομίαν
 ἐργαζόμενοι, οὗτοι τὸν λαὸν τοῦ Θεοῦ ἤσθιον βρώσει
 ἄρτου, ἔνεκα πλησμονῆς καὶ γαστριμαργίας
 προσωποληπτοῦντες, καὶ τὸν νόμον ἐν τῷ διδάσκειν
 παραβαίνοντες. 
 Περὶ τῶν Ἰουδαίων λέγει· τὸν γὰρ ἀληθῶς Θεὸν τὸν
 Χριστὸν οὐκ ἐπεκαλέσαντο, καὶ ἐφοβήθησαν φόβον περιττόν,
 ἔνθα οὐκ ἦν φόβος, ὅτε πρὸς ἀλλήλους ἔλεγον· Ἐὰν ἐάσωμεν
 τὸν ἄνθρωπον τοῦτον, ἥξουσιν οἱ Ῥωμαῖοι, καὶ ἀροῦσιν
 ἡμῶν τὸν τόπον καὶ τὸ ἔθνος. Καίτοι οὐκ ἂν τοῦτο
 ἐγίνετο, εἰ τὴν εἰς αὐτὸν πίστιν ἐφύλαξαν. Ὁμοίως δὲ καὶ
 πάντες ἄνθρωποι ὅσοι τὸν Θεὸν ἐπικαλεῖσθαι ῥᾳθυμοῦσιν,
 ὃν μὲν δεῖ φόβον οὐ φοβοῦνται, τῇ εἰς Θεὸν ἀπιστίᾳ.
 Φοβοῦνται δὲ μάτην τὰς τῶν ἀνθρώπων ἀπειλάς, καὶ τὰς τῶν
 ἐχθρῶν δυναστείας, οὐκ εἰδότες ταῦτα μηδὲν ἡμᾶς, ὅταν
 ἔχομεν τὴν εὐμένειαν τοῦ Θεοῦ, παραβλάπτοντα.
 Ἀνθρωπαρέσκων δὲ περὶ τούτων λέγει· ἀεὶ γὰρ τοῖς
 ἀνθρώποις ἀρέσκειν παρὰ τὸν Θεὸν βούλονται, ὧν ὁ Θεὸς τὰ
 ὀστᾶ, δηλαδὴ τὰς φυλὰς διεσκόρπισε. Κατησχύνθησαν. Ὃν
 γὰρ νεκρὸν καλοῦσιν, ὑπὸ τούτου διώκονται. Τὰ δὲ αὐτὰ
 καὶ τοῖς τυχοῦσιν ἀνθρωπαρέσκοις ἐπέρχεται· τὰ γὰρ ὀστᾶ
 αὐτῶν, τουτέστιν ὁ πλοῦτος καὶ ἡ δόξα ὑπὸ Θεοῦ
 σκορπίζεται. 
 Διὰ τί ἀπὸ τῆς Σιών, καὶ οὐκ ἀπὸ τοῦ οὐρανοῦ, οὐκ ἀπὸ
 τοῦ ναοῦ, οὐκ ἀπὸ τῆς κιβωτοῦ, οὐκ ἀπὸ τῶν ἁγίων ὁ
 Προφήτης τὸ σωτήριον εὔχεται; Ἐπειδὴ ἐκεῖ ἡμῖν ἀπέδωσεν
 ὁ Χριστὸς τὸ ἀρχαῖον ἐμφύσημα. Ὅπερ δῆλον ἐπήγαγεν· Ἐν
 τῷ ἐπιστρέψαι Κύριον. ᾘχμαλώτευσεν γὰρ ἡμῶν ὁ Σατανᾶς
 δι’ ἀπάτης τὴν κοινωνίαν τοῦ Πνεύματος· ἀλλ’ ὁ Χριστὸς
 αὐτὴν ἐν τῇ Σιὼν ἀπέδωκε διὰ τοῦ τῶν ἀποστόλων
 ἐμφυσήματος. Διὰ τί δὲ Ἰακώβ, ἀγαλλιάσεται πρότερον, καὶ
 τότε Ἰσραὴλ εὐφρανθήσεται, ἑνὸς ὄντος; Ἐπειδὴ Ἰακὼβ
 πτερνιστὴς ἑρμηνεύεται, Ἰσραὴλ δὲ νοῦς ὀρῶν Θεόν.
 Χρῄζομεν δὲ πτερνισταὶ γενέσθαι πρότερον, τουτέστι
 διαβόλου, καὶ τότε ἡμῶν ὁ διορατικὸς νοῦς τῇ κατὰ τὴν
 δύναμιν τοῦ Θεοῦ θεωρίᾳ εὐφραίνεται.

ΨΑΛΜΟΣ ΝΓʹ. 
 
 
 Ὁ Θεός, ἐν τῷ ὀνόματί σου. 
 
 
 Μὴ διὰ πράξεις, φησίν, οὐδὲ γὰρ ἀξιοχρέους ἔχω, μὴ διὰ
 πατέρων εὐγένειαν (ἄλλος γὰρ ἄλλον διασώζειν οὐ
 δύναται), ἀλλ’ ἐν τῷ ὀνόματί σου· εἰ γάρτοι αὕτη σωτηρία
 διηνεκὴς καὶ ἄσυλος ἵσταται. Εἰ γὰρ λῃσταῖς τινες ἢ
 βαρβάροις περιπεσόντες, εἶτα ὄνομα δυναστῶν
 παραγαγόντες, ὡς ἐκείνων οἰκεῖοι τοὺς κινδύνους
 ἐκφεύγουσι, πῶς οὐ πολὺ μᾶλλον ἐν τῷ ὀνόματι τοῦ Θεοῦ
 ἀπὸ πάσης ἐπιβουλῆς δαιμόνων σωζόμεθα; 
 
 Καὶ ἐν τῇ δυνάμει σου κρίνον με. 
 
 
 Κρίσιν, οὐχ ὅτι κατακριθῶμεν, ἀλλ’ ὥστε ἐλευθερωθῆναι
 τοῦ τυραννοῦντος βουλεύεται· διόπερ ἐν δυναστείᾳ
 κριθῆναι προσηύξατο· ἵνα τοῦ ἀντιδίκου εἴτε τοῦ
 αἰσθητοῦ, εἴτε τοῦ νοητοῦ τῇ δυναστείᾳ τοῦ Θεοῦ
 χειρωθέντος, ἡμεῖς γενώμεθα τῶν ἐπηρεαζόντων
 ἀλλότριοι. 
 
 Ὁ Θεός, εἰσάκουσον τῆς προσευχῆς μου. 
 
 
 Οὐδὲν γὰρ ὅπλον πρὸς τοὺς ἐχθροὺς ὑπὲρ τὴν εὐχὴν
 ἰσχυρώτερον ἔχομεν, μόνον ἐὰν τοῦ ἄξια τοῦ Θεοῦ
 προσευξόμεθα, ὅπερ ὁ Προφήτης ἑαυτῷ συνειδὼς ἐνωτίσασθαι
 τὸν Θεὸν τὰ ῥήματα τοῦ στόματος βούλεται, ἵνα διαγνούς,
 ὅτι οὐδὲν ἀνθρώπινον ζητεῖ, τὴν θυσίαν τῆς προσευχῆς
 προσδέξεται. 
 
 Ὅτι ἀλλότριοι ἐπανέστησαν. 
 
 
 Ἀλλότριοι πάντες οἱ μὴ φρονοῦντες τὰ τοῦ Θεοῦ, κἂν
 συγγενεῖς, κἂν φίλοι, κἂν ἀδελφοὶ τυγχάνωσι. Διὸ καὶ
 ἐπιβουλεύειν ἡμῖν ὡς ἀλλότριοι ἀλλοτρίοις, καὶ συγγενεῖς
 ὄντες, πολλάκις οὐκ αἰσχύνονται. Οἱ γὰρ ἑαυτοὺς
 ἀλλοτριώσαντες τοῦ Θεοῦ, πῶς πολὺ μᾶλλον καὶ τοῦ νόμου
 τῆς φύσεως ἀλλότριοι γίνονται; Κραταιοὺς δὲ τοὺς
 ἰσχυροὺς τῇ κακίᾳ λέγει, οἵτινες εἰς τοσοῦτον ἰσχυρὰν
 καὶ ἀνένδοτον τὴν πονηρίαν κέκτηνται, ὥστε καὶ εἰς
 ἑαυτὴν ἐπιβουλεύειν τὴν ψυχήν, οὐ μόνον τὸν αἰσθητὸν
 ἡμῖν, ἀλλὰ καὶ τὸν νοητὸν κατασκευάζοντες θάνατον. 
 
 Ἐξομολογήσομαι τῷ ὀνόματί σου. 
 
 
 Ἀκούσιον γὰρ θυσίαν ὁ Θεὸς οὐ προσδέχεται· οὐδέποτε γὰρ
 τῷ προσφέροντι, ἀλλὰ τῷ ἀναγκάζοντι τὴν προσφορὰν
 λογίζεται. Ὅπερ εἰδὼς καὶ Παῦλος ὁ ἀπόστολος, ἔλεγε· Μὴ
 ἐκ λύπης ἢ ἐξ ἀνάγκης· ἱλαρὸν γὰρ δώτην ἀγαπᾷ ὁ Θεός. Σὺ
 δὲ καὶ ἀπὸ καιροῦ τὸ ἑκούσιον νόησον. Πολλάκις γὰρ
 θλίψει περιπεσόντες γινόμεθα ἑαυτῶν εὐλαβέστεροι. Χρὴ δὲ
 ἡμᾶς καὶ τῆς θλίψεως μεταβληθείσης παραπλησίως
 εὑρίσκεσθαι. 
 Τῶν πολεμίων τὸν ὄλεθρον θεασάμενος, ἐξομολόγησιν εἶπεν
 τὴν εὐχαριστίαν· ἀγαθὸν γὰρ τὸ ἐπ’ αὐτῇ κατόρθωμα· ὁ γὰρ
 εὐχαριστῶν τῷ εὐεργέτῃ, φιλοτιμώτερον αὐτὸν ἐν τοῖς ἑξῆς
 ἐργάζεται· ἡ δὲ τῶν ἁμαρτημάτων ὧν ἔχει καὶ τῶν
 μελλόντων λύτρωσις, αὐτῷ ἐργάζεται οἰκείωσιν Θεοῦ,
 ἐλπίδα τῶν μελλόντων ἀγαθῶν, πάσης θλίψεως ἀπαλλαγήν,
 ὥστε εἰς μακαριότητα τῷ τοιούτῳ ὁ βίος μεθίσταται.

ΨΑΛΜΟΣ ΝΔʹ. 
 
 
 Εἰς τὸ τέλος, ἐν ὕμνοις συνέσεως τῷ Δαυΐδ . 
 
 
 Σκοποῦ τοῦ αὐτοῦ καὶ ὁ ψαλμὸς ὁ ἐχόμενος ἔχεται·
 διαγράφει γὰρ τὸν ἐν πειρασμοῖς ἐξεταζόμενον ἄνθρωπον·
 διόπερ ὑμνεῖν μετὰ συνέσεως τὸν δυνάμενον ἐλευθερῶσαι
 πειρασμῶν ἐπαγγέλλεται. Σαφὴς δὲ καὶ τῶν Δεσποτικῶν
 παθῶν ἡ προφητεία πρόσκειται. 
 
 Ἐνώτισαι, ὁ Θεός, τὴν προσευχήν μου. 
 
 
 Ταῦτα Χριστοῦ προσευξαμένου, καὶ ἡμεῖς προσευξώμεθα,
 καὶ τὸν Δεσπότην οἱ δοῦλοι, καὶ τὸν πλούσιον οἱ πτωχοὶ
 μιμησώμεθα· αὐτὸς τὴν ἡμῶν προσευχὴν εἰσακουσθῆναι
 βούλεται, καὶ μὴ παρωφθῆναι τὴν δέησιν ὑπὲρ τῆς σωτηρίας
 τοῦ γένους οὖσαν, ὡς ἀπαρχὴ τυγχάνων ὧν πρεσβεύεται.
 Ὁμοῦ καὶ τίνα δεῖ προσεύχεσθαι, τρόπον δεῖξαι
 βουλόμενος, Ἐνώτισαί, φησι, καὶ μὴ ὑπερίδῃς. Πολλάκις
 γὰρ ἡμῶν τὴν προσευχὴν ἀκούσας, ὡς περιττὴν καὶ ἀναξίαν
 τῆς ἀκοῆς αὐτοῦ, παρορᾷ καὶ παραπέμπεται. 
 
 Ἐλυπήθην ἐν τῇ ἀδολεσχίᾳ μου. 
 
 
 Λόγισαί, φησι, τίς οὗτος ὁ εὐχόμενος, ὅτι Υἱὸς τοῦ
 Πατρός, ὁμοούσιος βασιλεύς, ἀλλὰ δούλου μορφὴν φέρων,
 ἵνα σώσῃ τὸ πλάσμα τὸ ἡμέτερον. Ἀδολεσχίαν τὸν ἐν θεωρίᾳ
 μετεωρισμὸν λέγει, ὃν ὑπέμεινεν ὁ Κύριος, τὰ καθ’ ἡμᾶς
 λογιζόμενος, ἐφ’ ἃ καὶ ἐταράττετο, ὅτι τοσοῦτον ἀνοίας
 προεκόψαμεν, ὥστε σκελίζειν τὸν ὑπὲρ ἡμῶν τρέχοντα, καὶ
 τὸν παραγενόμενον σῶσαι, τιθέναι προσκόμματα. Ταῦτα καὶ
 Καϊάφας, καὶ Ἰούδας, καὶ οἱ συνεργοὶ διεπράττοντο, περὶ
 ὧν κατὰ λόγον ἐπήγαγεν· Ἀπὸ φωνῆς ἐχθροῦ, καὶ ἀπὸ
 θλίψεως ἀμαρτωλοῦ· ἐχθρὸν τὸν Καϊάφαν λέγων, ὡς ἀφιέναι
 φωνὴν κατὰ τοῦ Σωτῆρος ἐν τῷ καιρῷ τοῦ κριτηρίου
 τοιαύτην τετολμηκότα· Ἐβλασφήμησε· τί ἔτι ζητεῖτε;
 ἁμαρτωλὸν δὲ τὸν Ἰούδαν. Πῶς γὰρ οὐχ ἁμαρτωλὸς ὁ
 προδιδοὺς τὸν διδάσκαλον; Ἐφ’ ᾧ καὶ σφόδρα ὡς μαθητῇ καὶ
 προδότῃ θλιβόμενος, ἐπιφέρει τὰ ἐχόμενα. 
 
 Φόβος καὶ τρόμος ἦλθεν ἐπ’ ἐμέ. 
 
 
 Τοῦτο τῶν ἐν πειρασμοῖς καὶ θλίψεσιν ἴδιον, μὴ μόνον
 φόβῳ καὶ τρόμῳ, ἀλλὰ καὶ σκότῳ τὸ κατὰ ψυχὴν
 ἀποῤῥουμένους συνέχεσθαι. Ἀλλ’ ὁ Χριστός, ὡς ποιμὴν
 ἀληθινὸς καὶ γνήσιος, ὑπὲρ τῆς ἑαυτοῦ ποίμνης ἐδειλία
 καὶ ἔτρεμεν· τὸν γὰρ ἀδημονοῦντα καὶ λυπούμενον οὐδὲν ἦν
 ἀπεικὸς φοβεῖσθαι καὶ τρέμειν, πάντα χωρὶς ἁμαρτίας τὰ
 ἡμέτερα πάσχοντα· οὐκοῦν καὶ σκότος αὐτὸν ἐκάλυψε τὸ
 ἡμέτερον. Μᾶλλον δὲ σκότος ἐκεῖνο λέγει, ὅπερ τὸν κόσμον
 ἐκάλυψε κατὰ τὸν καιρὸν τοῦ σταυροῦ, ἀπὸ ἕκτης ὥρας ἕως
 ἐννάτης γενόμενον. 
 
 Καὶ εἶπα· Τίς δώσει μοι πτέρυγας; 
 
 
 Πτέρυγας τοὺς ἀποστόλους καλεῖ· ἐν αὐτοῖς γὰρ ἐπὶ τὴν
 οἰκουμένην ὅλην τοῦ Χριστοῦ τὸ μυστήριον ἔπτη, καὶ
 καθάπερ ἐν νεοσσιαῖς Ἐκκλησίαις κατ έπαυσε· τούτοις οἷα πτέρυγας
 περιστερᾶς, τουτέστι πλήρεις τῆς χορηγίας τοῦ Πνεύματος,
 βούλεται. Τὸ δὲ τίς οὐκ ἀποροῦντος ἐνταῦθα, ἀλλὰ τὸ
 μᾶλλον ἐπιθυμοῦντος καὶ κατεπείγοντος. 
 
 Προσεδεχόμην τὸν σώζοντά με ἀπὸ ὀλιγοψυχίας καὶ
 καταιγίδος. 
 
 
 Ὀλιγοψυχίαν τὴν λοιδορίαν καλεῖ, καταιγίδα δὲ τὴν ἀκμὴν
 τοῦ πειρασμοῦ, καὶ βίαν, καὶ σφοδρότητα· ὧν ἐξ ἑκατέρας
 χρὴ παρὰ Θεοῦ προσδέξασθαι τὴν βοήθειαν. Ὁ Χριστὸς δὲ
 οὐχ ὡς ἑαυτῷ τοῦτο προσεύχεται, ἀλλὰ τοῖς ἀποστόλοις
 ὀλιγωροῦσι κατὰ τὸν καιρὸν τοῦ πάθους· ὥστε καὶ πρὸς
 αὐτοὺς ἐπιτιμῶν εἶπεν· Οὕτως; οὐκ ἰσχύσατε μίαν ὥραν
 γρηγορῆσαι; Γρηγορεῖτε καὶ προσεύχεσθε, ἵνα μὴ εἰσέλθητε
 εἰς πειρασμόν. Εἰ ἐπὶ κακῷ συμφωνία δεινόν, καὶ ἐκ τοῦ
 ἐναντίου μέγα ἀγαθὸν ἡ τῶν ἐπὶ κακῷ συμφωνησάντων
 διάλυσις. Καὶ οἱ ὁμονοήσαντες γοῦν ἐπὶ τῇ πυργοποιίᾳ, τὸ
 ἔχειν φωνὴν μίαν καὶ χεῖλος ἕν, πάντες ἐνεποδίσθησαν,
 μεγίστῃ δυσσεβείᾳ συγχυθέντες, ὡς μηκέτι ὁμοφωνίαν
 ἔχειν. Ὅταν ἡ κακία καθ’ ἑαυτὴν μερισθῇ, ἔχομεν τὸ
 ἀσφαλὲς οἱ παρ’ αὐτῆς πολεμούμενοι· οὐκέτι γὰρ αἱ ἐξ
 αὐτῆς ἐπιβουλαὶ πιστεύονται. Τοιγαροῦν τοῦ Χριστοῦ
 θαυματουργοῦντος τῶν Ἰουδαίων αἱ γλῶσσαι διῃρέθησαν· καὶ
 οἱ μὲν ἔλεγον· Οὐκ ἔστι παρὰ Θεοῦ ὁ ἄνθρωπος οὗτος, ὅτι
 οὐ τηρεῖ τὸ Σάββατον· ἄλλοι ἔλεγον· Πῶς δύναται ἄνθρωπος
 ἁμαρτωλὸς τοιαῦτα σημεῖα ποιεῖν; Καὶ σχίσμα ἦν ἐν
 αὐτοῖς. 
 
 Ὅτι εἶδον ἀνομίαν καὶ ἀντιλογίαν. 
 
 
 Τοῦ Χριστοῦ κρινομένου ἀνόμως, ἀντιλογία τῶν κρινόντων,
 Πιλάτου δηλαδὴ καὶ τῶν Ἰουδαίων ἀρχιερέων ἐγένετο· τοῦ
 μὲν λέγοντος, Οὐδὲν αἴτιον εὑρίσκω ἐν τῷ ἀνθρώπῳ τούτῳ·
 ἐκείνων δέ· Ἡμεῖς νόμον ἔχομεν, καὶ οἴδαμεν, ὅτι κατὰ
 τὸν νόμον ἡμῶν ὀφείλει ἀποθανεῖν. 
 
 Ἡμέρας καὶ νυκτὸς κυκλώσει αὐτὴν ἐπὶ τὰ τείχη αὐτῆς,
 ἀνομία καὶ πόνος ἐν μέσῳ αὐτῆς. 
 
 
 Ἠμέρας μέν, κατὰ τὸν καιρὸν τοῦ σταυροῦ· νυκτὸς δέ,
 κατὰ τὸν καιρὸν τῆς προδοσίας· ἐπὶ τὰ τείχη, δηλαδὴ ἐπὶ
 τοὺς ἱερεῖς· αὐτοὶ γὰρ τείχη τοῦ λαοῦ τυγχάνουσιν·
 ἰσχυρὰ μέν, κατὰ τὸν νόμον τῆς ἱερωσύνης ζῶντες· σαθρὰ
 δὲ πεπτωκότα, ὅταν ἀλλότρια τοῦ προσχήματος πράττουσιν.
 Ἀνομίαν δὲ καὶ κόπον ἐν μέσῳ αὐτῆς, καὶ ἀδικίαν λέγει
 τὴν δουλείαν τοῦ γράμματος· ἀνομίαν, ὅτι τὸν νόμον
 πνευματικῶς οὐκ ἐφύλαττον· ἀδικίαν, ὅτι τοσαύτας παρὰ
 τοῦ Πατρὸς εὐεργεσίας δεξάμενοι, σταυρῷ τὸν ἰατρὸν καὶ
 τὸν τροφέα παρέδωκαν. Οὐκ ἐξέλειπε δὲ ἐκ τῶν πλατειῶν
 αὐτῆς τόκος καὶ δόλος. Ἴσως μὲν καὶ τὴν τῶν Ἰουδαίων
 φιλαργυρίαν διαβάλλει· οἵτινες, τοκίζειν αὐτοῦ τοῦ νόμου
 κωλύοντος, δόλῳ τοὺς τόκους δι’ ἐπινοιῶν ἑτέρων
 ἐκέρδαινον. Πλὴν τόκος τῆς ἀπάτης ἡ ὑπόκρισις· αὕτη μετὰ
 δόλου τὰς τῆς Ἱερουσαλὴμ πλατείας οὐκ ἐπέλειπε· σφόδρα
 γὰρ ἐπ’ αὐτοῖς ὡς ἐπ’ ἀρεταῖς ἐπαῤῥησιάζοντο. Πλὴν καὶ ἡμεῖς φυλαξώμεθα, καὶ μήτε
 ἡμέρας μήτε νυκτὸς ἐπὶ τὰ ἡμέτερα τείχη, δηλαδὴ τὰς
 ἀρετάς, ἀνομίαν ἔχειν ἢ ὅλως ἀντιλογίαν καρτερήσωμεν·
 ἀλλὰ μηδὲ τόκον ἢ δόλον ἐν πλατείαις ταῖς ἡμετέραις
 ἔχωμεν. Πλατεῖαι γὰρ καὶ εὐθυνοῦσαι αἱ ὁδοί, ἐν αἷς τὰ
 πλημμελήματα οὐ μὴν εἰς ζωήν, ἀλλ’ εἰς ἀπώλειαν
 ἄγουσιν. 
 
 Ὅτι εἰ ἐχθρὸς ὠνείδισέ με. 
 
 
 Φορητὰ τὰ παρὰ τῶν ἐχθρῶν ἀποκεκαλυμμένων διὰ τοῦτο
 νομίζεται, ἐπειδήπερ εὐχερὲς ταῦτα φυλάξασθαι· οἱ δὲ
 φίλοι δοκοῦντες, τὰ τῶν ἐχθρῶν λογιζόμενοι, οὐκ εἰσὶ
 φορητοί· μέλιτι γὰρ τὸν ἰὸν κεράσαντες λανθάνοντα,
 κατασκευάζουσι θάνατον. Τοῦτο καὶ τῷ Ἰούδᾳ ὁ Χριστὸς διὰ
 τῆς παρούσης προφητείας ὠνείδισεν. Ὧν ἵνα παραστήσῃ
 σαφέστερον, τὰ ἐχόμενα ὁ Προφήτης ἐπήγαγεν· 
 
 Σὺ δέ, ἄνθρωπε ἰσόψυχε. 
 
 
 Ἰσόψυχε, διὰ τὴν ἀγάπην, ἣν περὶ τοὺς ἑαυτοῦ μαθητὰς ὁ
 Κύριος ἐπεδείκνυτο, ὥστε τῷ Πατρὶ λέγειν· Πάτερ ἅγιε,
 τήρησον αὐτοὺς ἐν τῷ ὀνόματί σου, οὓς δέδωκάς μοι· ἵνα
 ὦσιν ἕν, καθὼς καὶ ἡμεῖς. Ἡγεμών, ἐπειδὴ τὸ γλωσσόκομον
 τῶν χρημάτων βαστάζων αὐτός, ἴσως τὴν ἐξουσίαν τῆς
 οἰκονομίας ἐκέκτητο. Γνωστέ, πάντα γὰρ ὡς μαθητῇ
 ἀπεκάλυψεν. Ὃς ἐπὶ τὸ αὐτὸ ἐγλύκυνάς μοι τὰ ἐδέσματα.
 Μόνος γὰρ μετὰ τοῦ Ἰησοῦ ἐνέβαπτεν εἰς τὸ τρυβλίον. Ἐν
 τῷ οἴκῳ τοῦ Θεοῦ ἐπορεύθημεν ἐν ὁμονοίᾳ. Οἶκον Θεοῦ τὴν
 Σιὼν λέγει· ἐκεῖ γὰρ ἐν ὁμονοίᾳ τὸ δεῖπνον τοῦ Πάσχα
 μετὰ τῶν μαθητῶν ὁ Χριστὸς ἐπετέλεσεν· οὐ μὴν ἐφύλαξε
 Ἰούδας τοῦ δείπνου τὸ μυστήριον· ἐκεῖθεν γὰρ ἐξελθὼν τὴν
 προδοσίαν ἔπραξεν. Ὥστε ταῦτα τῷ προδότῃ τὸ Πνεῦμα τοῦ
 Θεοῦ καὶ πρὸ πολλῶν γενεῶν ὀνειδίζων ἐφθέγγετο. 
 
 Ἐλθέτω δὴ θάνατος ἐπ’ αὐτούς. 
 
 
 Τοῦτο πεπλήρωται μὲν ἐπὶ τῷ Ἰούδᾳ· τὴν γὰρ προδοσίαν
 ἀγχόνῃ διεδέξατο. πεπλήρωται δὲ καὶ ἐπὶ τῶν ἄλλων
 Ἰουδαίων· Χριστὸν γὰρ τὴν ζωὴν τὴν ἀληθινὴν ἔχοντες,
 ἀσεβήσαντες εἰς αὐτόν, ὑπὸ τὴν φοβερὰν τοῦ θανάτου
 κατάραν ἐγένοντο. Παροικία δὲ ὁ βίος ὁ ἀνθρώπινος
 λέγεται. Οὐδὲ γὰρ οἰκεῖν ἐνταῦθα μέχρι πολλοῦ δυνάμεθα,
 ἀλλ’ ὡς πάροικοι, ὅταν οἰκοδεσπότης προστάξῃ, παραχρῆμα
 ἐκβαλλόμεθα. Ἐπειδὴ δὲ παροικίας ὁ Προφήτης πολλὰς ἀντὶ
 μιᾶς εἶπε, τὰς πολλὰς τῶν ἀνθρώπων κατὰ τὸν βίον
 διαφορὰς αἰνίττεται. Οἱ μὲν γὰρ τυχὸν ἀπορίαν, οἱ δὲ
 γεωργίαν, οἱ δὲ τὴν ἐν τοῖς θείοις λειτουργίαν
 μετέρχονται. Ἀλλ’ ἐν πᾶσι τούτοις οἱ τῶν Ἰουδαίων παῖδες
 ἐπονηρεύοντο· οὐ γὰρ μόνον ὁ ἄλλος δῆμος, ἀλλὰ καὶ οἱ
 κατ’ ἐξοχὴν αὐτῶν, εἴτε ἄρχοντες, εἴτε ἱερεῖς, τὴν
 πονηρίαν μέσην αὐτῶν ὥσπερ ἀπολαβόντες, μετήρχοντο. 
 
 Ἐγὼ πρὸς τὸν Θεὸν ἐκέκραξα. 
 
 
 Ὁ Χριστὸς καὶ ταῦτα λέγει· πρὸς γὰρ τὸν Θεὸν ἑαυτοῦ
 Πατέρα ἐκέκραξε, καὶ ὁ Κύριος εἰσήκουσεν αὐτοῦ. Εἴτε τὸ
 Πνεῦμα λέγοις (ὁ γὰρ Κύριος τὸ Πνεῦμά ἐστιν), εἴτε τὸν
 Κύριον αὐτὸν ἑαυτοῦ εἰσακού σαντα· οὐκοῦν ἐντεῦθεν δῆλον, ὡς
 προσεύχεται μὲν ὁ Χριστὸς φυλάξαι τὸν νόμον τῆς
 ἀνθρωπότητος βουλόμενος, ἀλλ’ ὅμως αὐτὸς ἑαυτοῦ
 εἰσακούει· αὐτὸς γὰρ τὴν οἰκείαν ἐπιτελεῖ προσευχήν,
 ἅπερ ἂν ὡς ἄνθρωπος εὔξεται, ταῦτα ὡς Θεὸς ἐπιτελῶν. 
 
 Ἑσπέρας, καὶ πρωΐ, καὶ μεσημβρίας. 
 
 
 Ἢ ἀπαγγέλλει τὰ κατὰ τοὺς εἰρημένους καιροὺς πεπραγμένα
 μυστήρια. Ἑσπέρας μέν, ὅπως αὐτὸν ἔθαπτεν Ἰωσήφ, καὶ
 ἐκήδευσε Νικόδημος· καὶ πάλιν, ὅπως τῶν θυρῶν τῆς Σιὼν
 κεκλεισμένων, εἰσήρχετο δεύτερον. Πρωῒ δέ, ὅπως ἀπηνέχθη
 εἰς τὸ Πιλάτου πραιτόριον, καὶ ὅπως ἐκ νεκρῶν ἀναστὰς
 ταῖς γυναιξὶν ἑαυτὸν ἐνεφάνισε. Μεσημβρίας, ὅπως
 ἐσταυρώθη, καὶ τὴν κτίσιν ἐσάλευσεν, οὐκ ἀπολέσαι
 ταύτην, ἀλλ’ ἀνακαινίσαι καὶ διορθῶσαι βουλόμενος. Καὶ
 διὰ τί ταῦτα διηγεῖσθαι ὑπέσχετο; Ἐπειδὴ περιεκτικὰ καὶ
 τῶν λοιπῶν τοῦ Μονογενοῦς θαυμάτων ἐτύγχανεν. Ὅθεν αὐτοῦ
 φησι καὶ τὸν Πατέρα τῆς φωνῆς εἰσακούσεσθαι, τῇ διηγήσει
 τῶν μυστηρίων τῶν εἰρημένων χαίροντα. 
 
 Λυτρώσεται ἐν εἰρήνῃ τὴν ψυχήν μου. 
 
 
 Εἴτε τῶν στρατιωτῶν, οἵτινες αὐτοῦ τὸν τάφον ἐκύκλωσαν·
 εἴτε τῶν ψευδομαρτύρων, ὑπὲρ αὐτὸν συκοφαντοῦντες,
 περιέστησαν ἐν τῷ καιρῷ τῆς κρίσεως· εἴτε τῶν ἐν ᾅδῃ
 δυνάμεων, αἳ περὶ αὐτὸν ὁμοῦ μὲν ἐκπληττόμεναι, ὁμοῦ δὲ
 καὶ φρουροῦσαι, ὥστε μὴ πᾶσαν τῶν νεκρῶν τὴν αἰχμαλωσίαν
 ἀναγαγεῖν. 
 
 Ἐξέτεινε τὴν χεῖρα αὐτοῦ ἐν τῷ ἀποδιδόναι. 
 
 
 Θαυμάσαι τὴν ἀκρίβειαν τῆς προφητείας ἄξιον. Αὐτοῖς γὰρ
 ἔργοις τοῦτο ἐπὶ τὸν Ἰούδα καταλαμβάνεται, ὅτε τὸ
 ἀργύριον τῆς προδοσίας τοῖς ἀρχιερεῦσιν ὑποστρέψαι
 βουληθείς, ἀναγκαίως τὴν χεῖρα ἐξέτεινεν. 
 
 Ἡπαλύνθησαν οἱ λόγοι αὐτοῦ ὑπὲρ ἔλαιον. 
 
 
 Λόγους, φησίν, εἶχον οἱ Ἰουδαῖοι ἁπαλούς, καὶ
 χρηστότητα κατὰ τὸ δοκοῦν ἅπασαν ὑπερβαίνοντας, ἐν οἷς
 τὴν τοῦ Θεοῦ σοφίαν ἐπείραζον· ὥσπερ οἱ ναῦται
 πειράζουσι διὰ βολίδων τὴν θάλατταν· οὐ μὴν ἔφθανον. Τί
 γὰρ βολὶς ἐν ἀβύσσῳ ποιῆσαι δυνήσεται; Ἄβυσσος δὲ ἡ τοῦ
 Θεοῦ σοφία· περὶ ἧς καὶ Παῦλος ἔλεγεν· Ὦ βάθος πλούτου
 σοφίας καὶ γνώσεως Θεοῦ! ὡς ἀνεξερεύνητα τὰ κρίματα
 αὐτοῦ, καὶ ἀνεξιχνίαστοι αἱ ὁδοὶ αὐτοῦ! αὐτὸς δὲ οὗτος ὁ
 Προφήτης· Ἡ δικαιοσύνη σου ὡς ὄρη Θεοῦ· τὰ κρίματά σου
 ἄβυσσος πολλή. Ἀλλὰ τῶν ἀντιγράφων ἔνια ἔχει,
 Ἡπαλύνθησαν οἱ λόγοι αὐτοῦ. Ὥστε τὴν προφητείαν εἰς τὸν
 Ἰούδαν ἐκφέρεσθαι· οὗτος γὰρ ἑαυτοῦ τοὺς λόγους διὰ τῶν
 εἰδώλων ἡπάλυνεν, ποτὲ μὲν τῶν πτωχῶν προσποιουμένους
 κήδεσθαι, ἵνα κλέπτῃ τὸ γλωσσόκομον· ποτὲ δὲ διὰ
 φιλήματος καὶ ἀσπασμοῦ τὸν Χριστὸν εἰρωνευόμενος. 
 
 Ἐπίῤῥιψον ἐπὶ Κύριον τὴν μέριμνάν σου. 
 
 
 Εἰρῆσθαι μὲν αὐτὰ καὶ πρὸς ἡμᾶς πιστεύομεν· ἐὰν γὰρ τῷ Θεῷ τὰς ἡμετέρας
 φροντίδας ἐπιῤῥίψωμεν, αὐτὸν τροφέα καὶ στηριγμόν, ὥστε
 μηδαμῶς σαλευθῆναι, εὑρήσομεν. Δοκεῖ δέ μοι τοῦ Ἰούδα
 μνησθεὶς ὁ Προφήτης, ἀναγκαίως καὶ τὸν Πέτρον ᾐνίξασθαι,
 ἵνα σφάλματος ἀκουσίου καὶ παραπτώματος ἑκουσίου
 διαφορὰν ἐνδείξηται. Τὸν γὰρ Πέτρον ἕνεκα τοῦ σφάλματος
 τῆς ἀρνήσεως παραθαῤῥύνων, καὶ προτρέπων εἰς μετάνοιαν,
 ἐπιῤῥίψαι τῷ Θεῷ τὴν ὑπὲρ τούτων προτρέπεται μέριμναν,
 διατρέψαι τὸν μαθητὴν τῇ συγγνώμῃ δυνάμενον, καὶ μὴ
 συγχωροῦντα εἰς τὸν αἰῶνα σάλον τῷ δικαίῳ γενέσθαι· ἀλλὰ
 κἂν ὑπομένῃ πρὸς καιρόν, εὐθέως τοῦτον εἰς γαλήνην
 μεταβάλλοντα. 
 
 Ἐγὼ δέ, Κύριε, ἐλπιῶ ἐπὶ σέ. 
 
 
 Ὁ πιστὸς λεγέτω τοῦτο· ἡ γὰρ εἰς Θεὸν ἐλπὶς τῶν κακῶν
 ἐλευθερίαν ἀγαθῶν τε πάντων παρουσίαν χαρίζεται.

ΨΑΛΜΟΣ ΝΕʹ. 
 
 
 Εἰς τὸ τέλος, ὑπὲρ τοῦ λαοῦ τοῦ ἀπὸ τῶν ἁγίων
 μεμακρυμμένου, κ. τ. λ. 
 
 
 Δοκεῖ πως ἐναντία εἶναι τῆς προγραφῆς τὰ ῥήματα.
 Ἐπεδήμησε μὲν γὰρ ὁ Δαβὶδ τῇ Γέθ, ἡνίκα ἀπὸ Σαοὺλ
 ἐδραπέτευσεν· οὐ μὴν ἐπέσχον τὸν προφήτην οἱ ἀλλόφυλοι,
 ἀλλὰ καὶ μᾶλλον ἀπώσαντο, ἐπειδὴ ἐξεστηκότα καὶ
 παράφορον ἐν ταῖς θύραις κιθαρίζοντα, καὶ σίελον
 ἀποῤῥίπτοντα τοῦ στόματος ὑπεκρίνατο, ὡς ἡ βίβλος τῶν
 Βασιλειῶν δείκνυσι. Τινὰ δὲ καὶ λαὸν μεμακρυμμένον ἀπὸ
 τῶν ἁγίων, ὑπὲρ οὗ τὸν ψαλμὸν ὁ Δαβὶδ ἔγραψε, ζητοῦντες
 κατὰ τὴν ἱστορίαν, οὐχ εὑρήσομεν. Οὐκοῦν ἀνάγκη νοητῶς
 ταῦτα, ὥσπερ δὴ τῷ Πνεύματι γέγραπται, παραδέχεσθαι.
 Ὑπὲρ γὰρ τοῦ λαοῦ τῶν ἐθνῶν τὸν ψαλμὸν ὁ Προφήτης
 συνέγραψεν, ὅστις μεμακρυμμένος ἀπὸ τῶν ἁγίων ἐτύγχανεν·
 οὐδεμιᾶς γὰρ κοινωνίας πρὸς πατριάρχας ἢ προφήτας
 ἐκέκτηντο. Ἀλλ’ ὅμως οἱ μακρὰν ἐγγύς, καθά φησιν ὁ
 Παῦλος, ἐγένετο, ὅτε τὸν νέον Δαβὶδ ἐκράτησαν οἱ
 ἀλλόφυλοι ἐν Γέθ, τουτέστιν ἐν τῇ ληνῷ (ληνὸς γὰρ ἡ Γὲθ
 ἑρμηνεύεται)· ληνὸς δὲ καὶ ἡ Ἐκκλησία, διὰ τὸν Θεόν, τὸν
 ἐν αὐτῇ ληνοβατοῦντα τὸ μυστήριον, λέγεται, ὡς διὰ τῆς
 Ἡσαΐου προφητείας, Ληνὸν ἐπάτησα μόνος, βοήσας
 εὑρίσκεται· ὥστε πρὸς αὐτὸν τὰς τῶν οὐρανῶν δυνάμεις τὰ
 τῆς αὐτῆς προφητείας ἀντιφθέγγεσθαι· Διὰ τί σου ἐρυθρὰ
 τὰ ἱμάτια, καὶ τὰ ἐνδύματά σου, ὡς ἀπὸ πατητοῦ ληνοῦ
 πλήρης καταπεπατημένου; 
 
 Ἐλέησόν με, ὁ Θεός, ὅτι κατεπάτησέ με. 
 
 
 Πολλάκις δὲ καὶ ὁ ἡμῶν ἄνθρωπος τὸν χαλεπὸν τοῦτον
 ὑφίσταται πόλεμον, ὅλην τὴν ἡμέραν παρὰ τοῦ Σατανᾶ
 πολεμούμενος, καὶ παρ’ αὐτοῦ πατούμενος. Εἰ γὰρ καὶ
 ἀνθρώπου ὁ ψαλμὸς ἐμνημόνευσεν, ἀλλ’ ὅμως τὸν Σατανᾶν
 αὐτόν, οὕτως ἐν τῇ θείᾳ Γραφῇ πολλάκις ὀνομαζόμενον, ἤ
 τινα τῶν ἐκείνῳ στρατευομένων αἰνίττεται. Πλὴν καὶ τὸν
 λαὸν τῶν ἐθνῶν ταῦτα ὑποψάλλειν ἁρμόδιον, χρόνῳ πολλῷ
 ὑπὸ τοῦ Σατανᾶ ἀπατηθέντα, καὶ τὸν παρ’ αὐτοῦ πόλεμον
 διὰ τῆς τῶν δαιμόνων
 ἐπιβουλῆς ὑπομείναντα, οὓς ἐν τοῖς ἑξῆς σαφέστερον
 ἔφησεν αἰνιττόμενος. 
 
 Κατεπάτησάν με, οἱ ἐχθροί μου. 
 
 
 Οὐ μίαν ἡμέραν λέγει, ἀλλὰ τοῦ χρόνου παντὸς τοῦ
 φθάσαντος τὸ διάστημα, ἐν ᾧ οἱ ἐχθροὶ ἡμῶν οἱ νοητοὶ ἀφ’
 ὕψους ἡμᾶς πολεμοῦντες καὶ πατοῦντες οὐκ ἐπαύσαντο.
 Κατεπάτουν δέ· πῶς; Διὰ τῆς εἰδωλολατρίας καὶ τῶν
 ἡδονῶν, τῶν ἄλλων σκελίσαντες, καὶ μετὰ τοῦτο κειμένοις
 ἐπεμβαίνοντες. Μὴ τοίνυν ἡμεῖς σκελισθῶμεν εἰς γῆν,
 τουτέστιν, εἰς τὰ γήϊνα· καὶ οὐδεὶς ἡμᾶς καταπατῆσαι
 δυνήσεται· ἀλλὰ μηδὲ τοὺς ἐχθροὺς ἡμῶν ὑψηλοτέρους
 γενέσθαι συγχωρήσωμεν, ἀλλὰ τῶν ἀρετῶν ἀναβάντες ἐπὶ
 κλίμακα, κατωτέρους ἑαυτῶν τοὺς ἐπιβούλους
 ποιήσωμεν. 
 
 Ἡμέρας οὐ φοβηθήσομαι. 
 
 
 Ἐὰν γάρ, φησιν, ἐν τῷ φωτὶ περιπατῶμεν, καὶ ἐν ἡμέρᾳ,
 καθά φησιν ὁ Παῦλος, εὐσχημόνως περιπατήσωμεν, οὐδένα
 τῶν ἐπιβούλων εἰκότως φοβούμεθα, ὅπλῳ πρὸς αὐτοὺς πίστει
 τῇ εἰς Θεὸν καὶ ἐλπίδα χρώμενοι. 
 
 Ἐν τῷ Θεῷ ἐπαινέσω. 
 
 
 Ἐπειδὴ πᾶς λόγος θεογνωσίαν ἔχων, ἐπαίνου καὶ εὐφημίας
 ἄξιος, αὐτῷ, φησίν, ὡς χορηγοῦντι τοὺς ἐπαίνους
 παράσχωμεν· καὶ ὅσα ἐν αὐτῷ λαλοῦμεν, ταῦτα
 κατευοδοῦται, καὶ εἰκότως ἀποδοχῆς καθέστηκεν ἄξια.
 Σάρκα δὲ πολλάκις τὰ σαρκικὰ πάθη λέγεσθαι καὶ τὰς
 ἡδονὰς εὑρήσομεν· ὡς ὅταν ὁ Παῦλος· Οἶδα γὰρ ὅτι οὐκ
 οἰκεῖ ἐν ἐμοί, τουτέστιν, ἐν τῇ σαρκί μου, ἀγαθόν·
 πολλάκις δὲ καὶ τὸν ἄνθρωπον· ὥσπερ δὴ καὶ Δαβὶδ ἔλεγε·
 Πρὸς σὲ πᾶσα σὰρξ ἥξει. Ἡ τοῦ Θεοῦ τοίνυν ἐλπὶς καὶ τὴν
 ἡδονὴν χαλινοῖ, καὶ τὸν ἐχθρὸν ἄνθρωπον συμποδίζει, καὶ
 ἀφοβίαν ἡμῖν ἐξ ἑκατέρου δίδωσιν. 
 
 Ὅλην τὴν ἡμέραν τοὺς λόγους μου. 
 
 
 Σαφῶς καὶ νῦν τοὺς Ἰουδαίους αἰνίττεται· οὗτοι γὰρ τοὺς
 λόγους τῶν πιστῶν, ὡς ἔλεγχον ἔχοντας τῆς αὐτῶν
 ἀπιστίας, διαπαντὸς ἐβδελύττοντο· ἀπὸ πρωῒ τοιγαροῦν ἕως
 ἑσπέρας τοῦ Παύλου πρὸς αὐτοὺς ῥητορεύοντος, ἐκεῖνοι τὴν
 ἀλήθειαν τοῦ λόγου βδελυξάμενοι, ἀσύμφωνοι, καθά φησιν ὁ
 Λουκᾶς. Ἀνεχώρησαν κατ’ ἐμοῦ πάντες οἱ διαλογισμοὶ αὐτῶν
 εἰς κακόν. Οὐδὲν γὰρ ἀγαθὸν περὶ τῶν ἐθνῶν οἱ παῖδες τῶν
 Ἰουδαίων λογίζονται (ἐπειδὴ πᾶς ἄνθρωπος πονηρὸς
 προφέρει τὸ πονηρὸν), καὶ πάντα τρόπον ἡμᾶς ἀπατῆσαι
 πειράζουσιν. Οὐδὲν ἄρα τῆς προφητείας ταύτης σαφέστερον.
 Ἐκβληθέντες γὰρ τῆς Ἱερουσαλὴμ οἱ τῶν Ἰουδαίων παῖδες,
 καὶ πάροικοι πάσης τῆς γῆς διὰ τὴν εἰς Χριστὸν ἁμαρτίαν
 γενόμενοι, τὴν αἰτίαν ἐρωτώμενοι, κρύπτουσι, καὶ
 ἁμαρτίας ἑτέρας, τὴν κατὰ τὸν Χριστὸν σιωπῶντες,
 προβάλλονται. Καίτοι μήτε εἰδωλολατροῦντες νῦν, μήτε
 προφήτας φονεύοντες. Κρύπτουσι δὲ τίνος χάριν; Ἵνα μὴ
 συγκρότησις τῆς ἡμετέρας πίστεως ἡ παρ’ αὐτῶν ὁμολογία
 γένηται. Αὐτοὶ τὴν πτέρναν μου φυλάξουσι, φησίν.
 Ἐρευνῶσιν γὰρ ἡμῶν Ἰουδαῖοι καὶ τὸ τυχὸν πλημμέλημα· καὶ
 οὕτω νοήσεις ὅπερ ὁ Θεὸς πρὸς τὸν ὄφιν ἐφθέγ γετο· Αὐτός σου τηρήσει
 κεφαλήν, καὶ σὺ τηρήσεις αὐτοῦ πτέρναν. Ἡμεῖς δὲ αὐτοῦ
 τὴν κεφαλήν, δηλαδὴ τὴν εἰδωλολατρίαν, τηρεῖν πρὸ πάντων
 κελευόμεθα, φυλάττεσθαι δὲ ὅμως καὶ τὰ λοιπὰ ἁμαρτήματα,
 κἂν ἔσχατα τυγχάνῃ, κἂν εὐτελῆ εἶναι δοκῇ, ὥστε πτέρναν
 νομίζεσθαι· ἐπειδήπερ παρατηρεῖ ταῦτα ὁ ἐχθρός,
 διαβάλλειν ἡμᾶς τῷ κριτῇ, καὶ διὰ τῶν τυχόντων
 βουλόμενος. Οὐκοῦν οὐ περὶ τῶν Ἰουδαίων μόνων, ἀλλὰ καὶ
 περὶ τῶν ὄντως ἐχθρῶν τῶν δαιμόνων τοῦτον ἁρμόττει τὸν
 στίχον ἐκλαμβάνεσθαι· καθ’ ὃν ἁρμόττει καὶ τὰ ἑξῆς
 ἐπιφέρεσθαι. 
 
 Ἔθου τὰ δάκρυά μου ἐνώπιόν σου. 
 
 
 Μακάριοι ὧν ὁ Θεὸς τὰ δάκρυα δέχεται· παρακαλεῖ γὰρ
 αὐτῶν τὰ πάθη, καθάπερ διὰ τῆς οἰκείας ἐπαγγελίας
 ὑπέσχετο. Τίς δὲ ἡ ἐπαγγελία; Μακάριοι οἱ πενθοῦντες,
 ὅτι αὐτοὶ παρακληθήσονται.

ΨΑΛΜΟΣ ΞΔʹ. 
 
 
 Εὐλογήσεις τὸν στέφανον τοῦ ἐνιαυτοῦ. 
 
 
 Ἰστέον δέ, ὥς τινες τῶν συγγραφέων μετὰ τὴν ἐκ
 Βαβυλῶνος ἐπάνοδον εὐετηρίαν ἔφασαν γεγονέναι, καὶ
 πλῆθος ὄμβρων, καὶ πολὺν ῥεῦσαι τὸν Ἰορδάνην, ὃν ἔφασαν
 εἰρῆσθαι τοῦ Θεοῦ ποταμόν· καίτοι γεγονότων ἐν πλείστῃ
 πενίᾳ, καθάπερ Ἕσδρας ἐδίδαξε, καὶ τῆς τῶν ἐθνῶν κλήσεως
 ἀπαιτούσης, ἀκόλουθα τὰ λοιπὰ τοῦ ψαλμοῦ. Οἱ δὲ μυθικῶς
 φασιν ἔσεσθαι ταῦτα μετὰ τὴν Ἰουδαίων ἐν ἐσχάτοις
 ἀνάκλησιν οἰκοδομηθησομένης τῆς Ἱερουσαλήμ.

ΨΑΛΜΟΣ ΞΕʹ. 
 
 
 Εἴπατε τῷ Θεῷ· Ὡς φοβερά. 
 
 
 Οὕτω γὰρ τῷ μεγέθει τῶν περὶ σοῦ γινομένων περιβλέπτους
 ἀποφανεῖς τούς σοι προσήκοντας, ὡς πολλοὺς καὶ τῶν
 ἐναντίων ὑποκρίνεσθαι ψευδομένους τὴν σὴν δουλείαν·
 τοῦτο δὲ γέγονεν, ὅτε καὶ περιτμηθῆναι πολλοὶ τῶν
 ἐναντίων ἠνέσχοντο, ὑποκρινόμενοι τὸν Ἰουδαϊσμόν. Καὶ
 τούτου μάρτυς Ἰώσηππος ἐν τῇ ιαʹ τῆς Ἀρχαιολογίας, τὰ
 κατὰ τὸν Μαρδοχαῖον διηγούμενος, καὶ λέγων οὕτως· Οἱ μὲν
 οὖν ἱππεῖς οἱ τὰς ἐπιστολὰς διακομίζοντες, εὐθὺς
 ἐξορμήσαντες, τὴν προκειμένην ὁδὸν ἤνυον· ὁ δὲ
 Μαρδοχαῖος, ἀναλαβὼν τὴν βασιλικὴν στολήν, καὶ τὸν
 στέφανον τὸν χρυσοῦν, καὶ τὸν στρεπτὸν περιθέμενος,
 προῆλθεν· ἰδόντες δὲ αὐτὸν οὕτω τετιμημένον ὑπὸ τοῦ
 βασιλέως οἱ ἐν Σούσοις ὄντες Ἰουδαῖοι, κοινὴν ὑπέλαβον
 τὴν εὐπραγίαν. Χαρὰν δὲ καὶ σωτήριον φέγγος ἐκτιθεμένων
 τῶν τοῦ βασιλέως γραμμάτων, καὶ τοὺς κατὰ πόλιν τῶν
 Ἰουδαίων καὶ τοὺς κατὰ χώραν κατέσχον· ὡς πολλὰ καὶ τῶν
 ἄλλων ἐθνῶν διὰ [τὸν] τῶν Ἰουδαίων φόβον περιτεμνόμενα
 τὴν αἰδώ, τὸ ἀκίνδυνον αὐτοῖς ἐκ τούτου
 πραγματευόμενα. 
 
 Ὅτι ἐδοκίμασας ἡμᾶς, ὁ Θεός. 
 
 
 Βουληθεὶς γὰρ πᾶσι δεῖξαι τὸ τῆς ἡμῶν εὐσεβείας
 ἀκίβδηλον, ταῦτα παθεῖν συνεχώρησας.

ΨΑΛΜΟΣ ΞϚʹ. 
 
 
 Ὁ Θεὸς οἰκτειρήσαι ἡμᾶς. 
 
 
 
 Ἣν προέγνω τοῦ Σωτῆρος ἐπιφάνειαν αἰτεῖ θᾶττον
 γενέσθαι, τὴν ἐκ ταύτης ὅπως εὐλογίαν τρυγήσωμεν.
 Ἐπιφαίνεται δὲ τὸ πρόσωπον τοῦ πάντων Δημιουργοῦ, τὸ
 πληροῦν ἡμᾶς εὐλογίας καὶ οἰκτιρμῶν, ἐπιφανέντος ἡμῖν
 τοῦ χαρακτῆρος τῆς ὑποστάσεως αὐτοῦ, καὶ ἐμφανίσαντος
 ἑαυτὸν τοῖς ἀξίοις· ἐπεὶ γὰρ εἰκών ἐστι τοῦ Θεοῦ τοῦ
 ἀοράτου, ὁ νῷ καθαρῷ προσβαλὼν αὐτῷ, ὁρᾷ τὸν Πατέρα. Ὁ
 ἐμὲ γάρ, φησιν, ἑωρακώς, ἑώρακε τὸν Πατέρα. Τότε τοὺς
 εὐεργετουμένους οἰκτείρει, καὶ Εὐλογεῖ πάσῃ εὐλογίᾳ
 πνευματικῇ ἐν τοῖς ἐπουρανίοις ἐν Χριστῷ Ἰησοῦ. 
 Ἐπιφάναντος γάρ σου τὸ πρόσωπον, γινώσκεται ἡ ὁδὸς ἡ
 πρὸς σὲ ἄγουσα τὸν Πατέρα, ὁ εἰπών· Ἐγώ εἰμι ἡ ὁδός· καὶ
 οὐδεὶς ἔρχεται πρὸς τὸν Πατέρα, εἰ μὴ δι’ ἐμοῦ. Ὁ δὲ
 αὐτὸς ἔσται καὶ σωτήριον ἐν πᾶσιν ἔθνεσι, πληρωθέντος
 τοῦ, Ὄψεται πᾶσα σὰρξ τὸ σωτήριον τοῦ Θεοῦ. Λέγοις δ’ ἂν
 ὁδὸν καὶ τὰς ἐντολὰς αὐτοῦ, κατὰ τό· Ὁδὸν ἐντολῶν σου
 ἔδραμον· καὶ καταλλήλως σωτηρίαν, ἣν ἐλήλυθε παρασχεῖν,
 ὥστε πᾶσι τὴν εἰς ἡμᾶς σου σωτηρίαν σαφῆ γενέσθαι.

ΨΑΛΜΟΣ ΞΖʹ. 
 
 
 Ὡς ἐκλείπει καπνός. 
 
 
 Εὐχερὴς τῶν ἁμαρτωλῶν ἡ πτῶσις, εἰ καὶ σφόδρα ἑαυτοῖς
 πεποιθέναι νομίζουσι. Τί γὰρ καπνοῦ πρὸς τὸ λυθῆναι
 σαθρότερον; τί δὲ καὶ κηροῦ, ὅταν ὑπὸ πυρὸς σφοδροτέρου
 θερμαίνηται; Τούτοις τοὺς ἁμαρτωλοὺς ὁ Προφήτης
 συνέκρινεν· ὅταν γὰρ τὸ πῦρ τῆς γεέννης ῥιπισθῇ, πᾶσα ἡ
 περὶ αὐτοὺς φαντασία εὐθέως διαλύεται. 
 
 ᾌσατε τῷ Θεῷ. 
 
 
 Καὶ μὴν Ἀνατολὴ χρηματίζειν ἐν τοῖς προφήταις ὁ Χριστὸς
 εἴωθεν· Ἰδοὺ ἀνήρ, Ἀνατολὴ ὄνομα αὐτῷ· καὶ ὑποκάτωθεν
 αὐτοῦ ἀνατελεῖ. Καὶ πάλιν· Ἀνατελεῖ ὑμῖν τοῖς
 φοβουμένοις τὸ ὄνομά μου Ἥλιος δικαιοσύνης· καὶ ἴασις ἐν
 ταῖς πτέρυξιν αὐτοῦ. Ἀλλ’ εἰ καὶ ἀνατολὴ τυγχάνει διὰ τὸ
 οἰκεῖον φῶς, ἐπέβη ἐπὶ δυσμῶν, ὄχημα τοὺς ἁμαρτωλοὺς
 ἑαυτοῦ τοὺς πρὸς αὐτὸν ἐπιστρέψαντας θέμενος· πρὸς οὓς
 εἶπεν· Ἄρατε τὸν ζυγόν μου ἐφ’ ὑμᾶς, ὅτι χρηστός, καὶ τὸ
 φορτίον μου, ὅτι ἐλαφρόν. Τούτους ὁδοποιῆσαι τῷ Θεῷ ὁ
 Δαβὶδ διὰ μετανοίας ἐντέλλεται· οὗτοι γὰρ ἐνώπιον αὐτοῦ
 οὐ μόνον συγγνώμης τυχόντες, ἀλλὰ καὶ οἰκειωθέντες,
 ἀγαλλιᾶσθαι μέλλουσιν. 
 
 Ἐν ἐκκλησίαις εὐλογεῖτε τὸν Θεόν. 
 
 
 Ἐκκλησία καὶ ἡ κατ’ οἶκον συναγωγὴ τῶν εὐσεβούντων
 λέγεται· ὥστε καὶ Παῦλός φησιν· Ἀσπάζονται ὑμᾶς ἐν Κυρίῳ
 πολλὰ Ἀκύλας καὶ Πρίσκιλλα, σὺν τῇ κατ’ οἶκον αὐτῶν
 Ἐκκλησίᾳ. Ἐκ πηγῶν δὲ Ἰσραὴλ τῶν προφητῶν καὶ ἀποστόλων
 τὸν Κύριον καὶ Θεὸν δοξολογεῖσθαι βούλεται· ἵνα καθ’ ὃν
 τρόπον ἐκεῖνοι ἐξέθεντο, οὕτω καὶ ἡμεῖς περὶ Θεοῦ
 δοξάζωμεν. 
 
 Ὁ Θεὸς Ἰσραὴλ δώσει δύναμιν. 
 
 
 
 Ὁ Θεὸς τοῦ Ἰσραὴλ ὁ Χριστός· περὶ γὰρ αὐτοῦ φησιν
 Ἡσαΐας· Ὅτι σὺ ὁ Θεὸς ἡμῶν, καὶ οὐκ ᾔδειμεν· ὁ Θεὸς τοῦ
 Ἰσραὴλ ὁ Σωτήρ. Οὗτος ἰσχὺν καὶ δύναμιν τῷ λαῷ τῷ ἐξ
 ἐθνῶν, ὥστε τῆς πλάνης ἀποστῆναι, καὶ πρὸς αὐτὸν
 ἐπιστρέψαι χαρίζεται· οἵτινες ὡς λαὸς αὐτοῦ Χριστιανοὶ
 διὰ Χριστὸν ὀνομάζονται.

ΨΑΛΜΟΣ ΞΗʹ. 
 
 
 Ἦλθον εἰς τὰ βάθη τῆς θαλάσσης. 
 
 
 Καὶ πῶς τις ἐλπίζων ἐπὶ τὸν Θεὸν τοὺς ὀφθαλμοὺς
 ἐκλείπει, καὶ οὐχὶ μᾶλλον νευροῦται καὶ ἰσχυρότερος
 γίνεται; Ἀλλ’ ὀφθαλμοὺς ἑαυτοῦ τοὺς ἀποστόλους λέγει·
 περὶ ὧν ἐν ᾌσμασι λέγει· Οἱ ὀφθαλμοί σου περιστερᾶς, ἐπὶ
 πληρώματα ὑδάτων, εἰς τὴν δωρεὰν τοῦ βαπτίσματος· ἐκεῖ
 γὰρ τὴν μετουσίαν τοῦ Πνεύματος παρέσχε τοῖς
 πιστεύουσιν. Οὕτω κατὰ τὸν καιρὸν τοῦ πάθους ἐξέλιπόν τε
 καὶ ἐσκορπίσθησαν, ὁρῶντες Χριστὸν ἐπὶ τὸν Θεὸν τὸν
 Πατέρα τὸν οἰκεῖον ἐλπίζοντα, καὶ λέγοντα· Ἐλωΐ, Ἐλωΐ,
 λαμασαβαχθανή· ἠγνόουν γὰρ ὅτι τὴν δύναμιν τὴν οἰκείαν ὁ
 Θεὸς συνέστελλεν, ὥστε καιρὸν γενέσθαι τοῖς
 παθήμασιν. 
 
 Ἐπληθύνθησαν ὑπὲρ τὰς τρίχας. 
 
 
 Τρίχας ἑαυτοῦ τοὺς πιστοὺς λέγει. Ὥσπερ γὰρ ἡ κεφαλὴ
 ἐπὶ ταῖς θριξίν, οὕτω καὶ ὁ Χριστὸς ἐπὶ τοῖς πιστοῖς
 σεμνύνεται. 
 
 Ἀπηλλοτριωμένος ἐγενήθην. 
 
 
 Ξένος γέγονε κατὰ τὸν καιρὸν τοῦ πάθους, ὅτε πάντες οἱ
 μαθηταὶ αὐτοῦ ἀφέντες αὐτὸν ἔφυγον. Μητέρα δὲ νοήσεις
 τὴν τῶν Ἰουδαίων Συναγωγήν, καὶ πᾶσαν τὴν κατὰ σάρκα
 συγγένειαν τῶν ἐκ περιτομῆς· υἱοὺς δὲ ταύτης, τοὺς
 ἀρνησαμένους αὐτόν, καὶ εἰρηκότας· Τοῦτον δὲ οὐκ οἴδαμεν
 πόθεν ἐστί. Ξένον δὲ πάλιν ἡγοῦντο λέγοντες· Οὐ καλῶς
 λέγομεν, ὅτι Σαμαρείτης εἶ, καὶ δαιμόνιον ἔχεις; Οὕτω
 ξένος γέγονε τοῖς υἱοῖς τῇς μητρὸς αὐτοῦ. 
 
 Καὶ ἐθέμην τὸ ἔνδυμά μου σάκκον. 
 
 
 Σάκκον γὰρ ἀληθῶς τὸ τραχὺ τῆς ἡμετέρας ἁμαρτίας
 ἐνεδύσατο. 
 
 Κατ’ ἐμοῦ ἠδολέσχουν. 
 
 
 Τοὺς Ἰουδαϊκοὺς ἄρχοντας λέγει. Ἐν τῇ πύλῃ γὰρ ἔθος ἦν
 τὴν τῶν Ἰουδαίων γερουσίαν καθέζεσθαι· ὡς ἐκ τῆς
 ἱστορίας τῆς κατὰ τὴν Ῥοὺθ καὶ τὸν Βοὸζ κειμένης
 εὑρήσομεν. 
 
 Καὶ εἰς ἐμὲ ἔψαλλον οἱ πίνοντες. 
 
 
 Ποῖον οἶνον; Τὸν μυστικόν. Ἐκεῖνοι γὰρ οὐκ ἠδολέσχουν,
 ἀλλ’ ἔψαλλον· ὡς περὶ Θεοῦ τοῦ Χριστοῦ τοὺς ὕμνους τοὺς
 προφητικοὺς λέγοντες. Ἔτι περὶ τῶν Ἰουδαίων λέγει,
 οἵτινες αὐτὸν ἐμίσουν, ὡς εἰς πρόσωπον αὐτῶν ἐλέγχοντα
 τὴν ὑπόκρισιν· ἐν βάθει δὲ τὸ ὕδωρ τῆς κακίας ἐκέκτηντο,
 ὥστε ποτὲ μὲν αὐτὸν Ῥαββί, ποτὲ δὲ ἀληθῆ καὶ ἀπὸ Θεοῦ
 προσαγορεύειν ἄνθρωπον, τὴν πονηρίαν ἐν τῷ βάθει τῆς
 καρδίας ἀποκρύπτοντες. 
 
 
 Εἰσάκουσόν μου, Κύριε. 
 
 
 Καὶ τί χρῄζει ὁ Μονογενὴς εἰσακουσθῆναι, ἴσος ὢν τῷ
 Πατρὶ καὶ ὁμότιμος; Αὐτὸς τὴν αἰτίαν λέγει· Ὅτι χρηστὸν
 τὸ ἔλεός σου. Τουτέστι, Διὰ τοῦτο εἰσακουσθῆναι χρῄζω,
 ἐπειδὴ ἄνθρωπος διὰ τὴν σὴν φιλανθρωπίαν γέγονα, καὶ
 ὑπὲρ πάντων ἀνθρώπων, εἰκότως Θεὸς ὤν, καὶ ταῦτα
 ἀναδέχομαι. 
 
 Πρόσχες τῇ ψυχῇ μου. 
 
 
 Τί, πρόσχες; Ἴδε, φησίν, αὐτήν, ὅτι οὐκ ἔστι μόνον
 ἀνθρώπου, ἀλλὰ καὶ σαρκωθέντος Θεοῦ· ὅτι οὐχ ὑπὲρ αὑτῆς,
 ἀλλ’ ὑπὲρ κοινῆς ἐλευθερίας τὰ πάθη κατεδέξατο. Ὅτι
 Ἐξουσίαν ἔχω θεῖναι αὐτήν· καὶ ἐξουσίαν ἔχω λαβεῖν
 αὐτήν. Σοὶ δὲ ὅμως ὑπὲρ αὐτῆς διὰ τὴν ὑποταγὴν τῆς
 σαρκὸς προσεύχομαι. Ὅτι οὐχ ὑπὲρ ἐμαυτοῦ ταῦτα, ὑπὲρ δὲ
 ὅλης τῆς ἀνθρωπίνης ὑπέμεινα φύσεως· ἧς τὰς ἁμαρτίας
 ἔχων, ἀναγκαίως καὶ τὴν ὑπ’ αὐτῶν αἰσχύνην
 ἐβάσταζον. 
 
 Καὶ ἔδωκαν εἰς τὸ βρῶμά μου χολήν. 
 
 
 Κατὰ τὸν καιρὸν καὶ τοῦτο τοῦ σταυροῦ εὑρήσομεν
 πεπληρωμένον· ὄξος γὰρ καὶ χολὴν αὐτῷ τότε προσήνεγκαν
 οἱ Ἰουδαῖοι. 
 
 Ἐξαλειφθήτωσαν ἐκ βίβλου ζώντων. 
 
 
 Εἰ γὰρ καὶ πρῶτοί, φησιν, ἐνεγράφησαν διὰ τοὺς παρὰ Θεῷ
 ζῶντας πατέρας αὐτῶν· ὡς καὶ αὐτοῖς δεδόσθαι τὰς
 ἐπαγγελίας· ἀλλ’ οὖν τοιαῦτα τετολμηκότες,
 ἐξαλειφθήτωσαν, μηδὲ παρὰ Θεῷ, φησίν, ἐγγραφήτωσαν μετὰ
 τῶν ἐκλελεγμένων δικαίων, καὶ τῆς παρ’ αὐτῷ ζωῆς ὄντων
 ἀξίων, ὡς τὸν ἀρχηγὸν τῆς σωτηρίας παραιτησάμενοι. 
 
 Πτωχὸς καὶ ἀλγῶν εἰμι ἐγώ. 
 
 
 Αἶνον τὴν δοξολογίαν καλεῖ, ἤτις αὐτῷ παρὰ τῆς κτίσεως
 ὅλης φυσικοῖς κινήμασιν αὐτὸν δοξολογούσης προσφέρεται.
 Ἡ Ἐκκλησία τοίνυν οὐ μόνον τὴν μετὰ τῆς κτίσεως
 δοξολογίαν προσφέρειν ἐπαγγέλλεται, ἀλλὰ μετ’ ᾠδῆς
 δοξάζειν, τουτέστι πνευματικὴν καὶ νοερὰν ὑμνῳδίαν
 προσφέρειν. Τοῦτο γάρ ἐστιν ἐπὶ Θεοῦ κυρίως τὸ
 ᾄδειν. 
 
 Αἰνέσω τὸ ὄνομα τοῦ Θεοῦ μου μετ’ ᾠδῆς. 
 
 
 Ἡ γὰρ λογικὴ αἴνεσις ὑπὲρ τὴν νομικὴν λατρείαν ἀρέσκει
 τῷ Θεῷ.

ΨΑΛΜΟΣ ΞΘʹ. 
 
 
 Ὁ Θεός, εἰς τὴν βοήθειαν. 
 
 
 Μακάριον σὺν τοσαύτῃ παῤῥησίᾳ τῷ Θεῷ προσεύχεσθαι, ὥστε
 καὶ κατεπείγειν αὐτὸν εἰς ἡμετέραν βοήθειαν. Πρῶτον δὲ
 προσέχειν τὸν Θεόν, καὶ μετὰ τοῦτο ταχῦναι, προσηύξατο·
 ἐὰν γὰρ ὅλως πρόσχῃ τίνος ἢ ποίας βοηθείας χρῄζομεν,
 παραχρῆμα σπλαγχνίζεται· σπλαγχνισθεὶς δὲ ταχύνει, καὶ
 οὐκ ἀναβάλλεται. 
 
 Αἰσχυνθήτωσαν, καὶ ἐντραπήτωσαν. 
 
 
 Οἱ ζητοῦντες ἡμῶν τὰς ψυχὰς διαφθεῖραι, οἱ δαίμονές
 εἰσι μάλιστα· ζητοῦσι δὲ καὶ πρὸς τὰς φαύλας πράξεις,
 ἡδονάς τε ἀτόπους ἡμᾶς ἐρεθίζοντες ἄνθρωποι· ἀλλ’
 οὐδέτεροι τῶν εἰρημένων δύνανται, ἐὰν μὴ παρ’ ἡμῶν τὴν
 καθ’ ἡμῶν προδοσίαν παραλάβωσιν, ἐὰν μὴ τὰς χεῖρας τῆς
 ψυχῆς δήσαντες, οὕτως αὐτοῖς ἀκολουθήσωμεν. Οὗτοι τοίνυν αἰσχύνονται, ὅταν ἡμᾶς
 ὑψηλοτέρους πολὺ τῆς παρ’ αὐτῶν ἐπιβουλῆς καὶ
 κατορθοῦντας θεάσωνται. 
 
 Ἀποστραφείησαν παραυτίκα. 
 
 
   Παραυτίκα, τουτέστιν εὐθέως, καὶ ἀναβολῆς χωρίς.
 Τίνας δὲ ἐν τάχει καταισχυνθῆναι βούλεται; Τοὺς
 λέγοντας· Εὖγε, εὖγε· τουτέστι τοὺς ἐγγελῶντας, τοὺς
 κολακεύοντας, τοὺς ἀπατῶντας, τοὺς ἀποδεχομένους ὡς
 ἀγαθὰ τὰ βλαβερὰ καὶ θανάσιμα. Πλὴν ὅτι τοὺς μὲν νοητοὺς
 ἐχθροὺς καταισχυνθῆναι καὶ ἀποστραφῆναι μόνον, τοὺς δὲ
 αἰσθητοὺς διὰ τάχους προσεύχεται· εὐκολώτεροι γὰρ οὗτοι,
 ὡς ἀδελφοὶ τῇ φύσει, καὶ ὁμογενεῖς, καὶ ὁμόφυλοι. 
 
 Ἀγαλλιάσθωσαν καὶ εὐφρανθήτωσαν. 
 
 
   Σωτήριον τοῦ Πατρὸς ὁ Χριστὸς ὀνομάζεται· ἐν αὐτῷ γὰρ
 τοῦ γένους τῶν ἀνθρώπων ἡ σωτηρία πέπρακται. Ὅθεν καὶ
 Συμεὼν ἀπολαβὼν τὸν Χριστὸν ἐν ταῖς ἀγκάλαις ἔλεγε· Νῦν
 ἀπολύεις τὸν δοῦλόν σου, Δέσποτα, κατὰ τὸ ῥῆμά σου, ἐν
 εἰρήνῃ· ὅτι εἶδον οἱ ὀφθαλμοί μου τὸ Σωτήριόν σου. Οἱ
 τοίνυν τοῦτο ἀγαπῶντες τὸ σωτήριον, διαπαντὸς τὸν Θεὸν
 μεγαλύνουσι, τουτέστι δοξάζουσιν· ὅτι, τὰ εἴδωλα
 καταλιπόντες, τὸν Θεὸν ἠγάπησαν, τὸν ὄντως σώζοντα καὶ
 λυτρούμενον. 
 
 Βοηθός μου καὶ ῥύστης μου εἶ σύ. 
 
 
 Ὅτε γὰρ πάσης ἀνθρωπίνης βοηθείας ἐκπέσωμεν, τότε τὸν
 Θεὸν ἀντὶ πάντων εὑρήσομεν. Ἴσως δὲ καὶ ἐκ προσώπου
 ταῦτα τοῦ λαοῦ τῶν ἐθνῶν διαλέγεται· ᾧ καὶ πᾶς ὁ ψαλμὸς
 πρέπει· παρακαλοῦντος καὶ ἐπιταχύνοντος τοῦ Χριστοῦ τὴν
 βοήθειαν, καὶ καταισχυνθῆναι τοὺς νοητοὺς ἐχθρούς,
 δηλαδὴ τοὺς δαίμονας, πολὺν τετυραννηκότας χρόνον, καθ’
 ἡμῶν ἱκετεύοντος. Οὗτος ὁ λαὸς πτωχὸς καὶ πένης· πτωχὸς
 διὰ τὴν ἀμαρτίαν, πένης διὰ τὴν ἀσέβειαν. Βοηθός, ὡς
 ἰσχυρὸς ῥύστης, ὡς αὐτὸς ἐνέχυρον ὑπὲρ ἡμῶν τῷ θανάτῳ
 πρὸς μικρόν, ὥστε ῥυσθῆναι τὴν ἡμετέραν αἰχμαλωσίαν
 διδόμενος. Μὴ χρονίσῃς. Ἀπέγνωσται γὰρ παρὰ πάντων
 ἰατρῶν ὁ ἄῤῥωστος. Διόπερ καὶ ὁ Ἀμβακοὺμ ἔλεγεν· Ἔτι
 μικρόν, Ὅσον ὁ ἐρχόμενος ἥξει, καὶ οὐ χρονίσει· τοῦ
 Σωτῆρος ἐπιταχύνων τὴν ἄφιξιν.

ΨΑΛΜΟΣ Οʹ. 
 
 
 Ἐν τῇ δικαιοσύνῃ σου ῥῦσαί με. 
 
 
 Καλῶς πρὸς τό, μὴ καταισχυνθείην, ἐν τῇ δικαιοσύνῃ σου.
 Εἰ γὰρ καὶ εἰς σὲ ἥμαρτον, ἀλλὰ καιοσύνῃ σου. Εἰ γὰρ καὶ
 εἰς σὲ ἥμαρτον, ἀλλὰ τούτων με δικαίως ἀπαλλάξεις· ὅτι
 τε οὐδεμίαν ἔχουσι γνῶσιν τῆς σῆς ἰσχύος, καὶ ὅτι μάτην
 ἡμᾶς ἀδικοῦσι. 
 
 Κλῖνον πρός με τὸ οὖς σου. 
 
 
   Τουτέστιν, ὡς ἀσθενεῖ συγκατάβηθι. Κλῖνον τὸ οὖς σου
 ὡς ἁμαρτωλῷ, καὶ μὴ δυναμένῳ σὺν παῤῥησίᾳ προσεύξασθαι·
 ἤ, τὸ γοῦν ἀληθέστερον, ἔγγισον. Οὐδὲ γὰρ ἡμεῖς ἐγγίσαι
 τῷ Θεῷ χωροῦμεν, ἐὰν μή, ὁ πανταχοῦ παρών, ἐγγὺς ἡμῶν
 γένηται τῇ συμπαθείᾳ. 
 
 
 Γενοῦ μοι εἰς Θεὸν ὑπερασπιστήν. 
 
 
 Ἁμαρτωλὸν παράνομόν τε καὶ ἄδικον καλεῖ τὸν διάβολον·
 ἐκ χειρός τε αὐτοῦ ῥυσθῆναι (δηλαδὴ τῆς ἁμαρτίας, ἣν ἐν
 ταῖς μεθοδείαις ἔχει τῶν ἡδονῶν) προσεύχεται. Εἰ δὲ καὶ
 ἀνθρώπων ἁμαρτωλῶν λέγει ῥυσθῆναι, καὶ τοῦτο μακάριον.
 Εἰ μὲν γὰρ ἐχθρὸς ὁ ἁμαρτωλός, οὐ φείδεται· εἰ δὲ φίλος,
 βαρὺς καὶ οὕτως· οἷα γὰρ αὐτὸς ἄρα συμβουλεύει, τοῖς
 φίλοις καὶ προτρέπεται. Ἀμαρτωλοῦ τοίνυν ἐχθροῦ τε καὶ
 φίλου ῥυσθῆναι καὶ ἡμεῖς προσευξώμεθα· τοῦ μὲν διὰ
 φιλίας, τοῦ δὲ δυναστείας, ἑκατέρας ἀδίκου καὶ παρανόμου
 βλάπτοντος. 
 
 Πληρωθήτω τὸ στόμα μου αἰνέσεως. 
 
 
   Οὐδεὶς ὑμνῆσαι τὸν Θεὸν οὐδὲ τὰ τοῦ Θεοῦ, ἐὰν μὴ
 πληρωθῇ παρ’ αὐτοῦ σοφίας καὶ αἰνέσεως, δύναται. Τί δὲ
 ὑμνῆσαι βούλεται; Δόξαν Θεοῦ καὶ μεγαλοπρέπειαν·
 τουτέστι τὰ μεγάλα τοῦ Θεοῦ, καὶ λίαν δεδοξασμένα
 θαύματα, περὶ ὧν ἔλεγεν· Ὡς ἐμεγαλύνθη τὰ ἔργα σου,
 Κύριε! πάντα ἐν σοφίᾳ ἐποίησας. 
 
 Ὅπως ὑμνήσω τὴν δόξαν σου. 
 
 
   Μεγαλοπρέπειαν τὸ Πνεῦμα καλεῖ· ἐν αὐτῷ γὰρ τὰ μεγάλα
 τοῦ Θεοῦ θαύματα καὶ τὰ κατορθώματα γίνεται. Ἡμέραν δὲ
 ὅλην τὸν βίον τὸν ἡμέτερον. 
 
 Ὅτι εἶπον οἱ ἐχθροί μου ἐμοί. 
 
 
 Φυλάσσουσιν ἡμῶν τὰς ψυχάς, οὐκ εἰς ἀγαθόν, ἀλλ’ εἰς
 κακὸν οἱ δαίμονες, ἐπιτηροῦντες αὐτάς, ὥστε καὶ
 παγιδεῦσαι ἐνεδρεύοντες· οὗτοι γάρ, ὅταν ἡμᾶς τηρήσαντες
 διὰ τὴν ἀμαρτίαν, καὶ πρὸς ἀγαθοεργίας ἀσθενήσαντας
 ἴδωσιν, ὡς καταληφθέντων ὑπὸ Θεοῦ, ἐν ὁμονοίᾳ βούλονται
 οὐ μόνον καταδιῶξαι, ἀλλὰ καὶ καταλαβεῖν σπουδάζοντες·
 δοκοῦσι γὰρ οὐκ εἶναι τὸν ῥυόμενον. 
 
 Ὁ Θεός μου, μὴ μακρύνῃς ἀπ’ ἐμοῦ. 
 
 
   Καὶ πῶς ὁ Θεὸς ἐπὶ πάντων καὶ ἐν πᾶσι μακρύνεται,
 ἀλλ’ [ἢ] ὅταν ἡμεῖς τῆς αὐτοῦ παρουσίας ἀνάξια πράξωμεν;
 ὥσπερ διὰ τῆς προφητικῆς γλώττης πρὸς Ἰουδαίους ἔλεγεν·
 Αἱ ἁμαρτίαι ὑμῶν διιστῶσιν ἀναμέσον ὑμῶν καὶ τοῦ
 Θεοῦ. 
 
 Ἐπλεόνασας ἐπ’ ἐμὲ τὴν μεγαλωσύνην. 
 
 
   Μεγαλωσύνη Θεοῦ ἡ πρὸς ἡμᾶς συγκατάβασις· ὡς γὰρ
 μέγιστος μένει μέγας, καὶ τοῖς μικροῖς συγκατέρχεται.
 Πῶς δὲ τὴν πρὸς ἡμᾶς συγκατάβασιν ἐπλεόνασεν; Ὅταν
 δηλονότι γενόμενος ἄνθρωπος, οὕτω τε ἡμᾶς ἐκ τῆς πλάνης
 ἐπιστρέψας οὐκ ἐφόβησεν ὡς δούλους, ἀλλ’ ὡς υἱοὺς
 παρεκάλεσεν. 
 
 Καὶ γὰρ ἐγὼ ἐξομολογήσομαί σοι. 
 
 
   Οὐ τοσοῦτον τοῖς αἰσθητοῖς ὅσον ἐν καρδίᾳ καθαρᾷ, ἐν
 γλώττῃ σωφρονούσῃ, καὶ μηδὲν φθεγγομένῃ ἁγιωσύνης
 ἀλλότριον. Ταῦτα γὰρ ἀληθῶς σκεύη ψαλμοῦ δικαίως
 ὀνομάζεται.

ΨΑΛΜΟΣ ΟΑʹ. 
 
 
 Καταβήσεται ὡς ὑετὸς ἐπὶ πόκον. 
 
 
 Τὴν κένωσιν τοῦ Μονογενοῦς τὴν εἰς τὴν Θεοτόκον
 Παρθένον λέγει· πόκον δὲ αὐτῆς τὴν γαστέρα δικαίως
 ἐκάλεσεν· ἐπειδὴ τοῦ Θεοῦ Λόγου τὴν ἐπιδημίαν ἡσυχῆ καὶ ἀψοφητί, καθάπερ
 πόκος τὸν ὑετόν, ἐδέξατο. Τὸ δ’ αὐτὸ καὶ ἐπὶ τῶν
 σταγόνων ἐρεῖς. 
 
 Ἐνώπιον αὐτοῦ προπεσοῦνται Αἰθίοπες. 
 
 
 Νῦν μὲν ἑκόντες, ἐν δὲ τῷ μέλλοντι καὶ ἄκοντες. Οὔπω
 γάρ, κατὰ τὸν Ἀπόστολον, ὁρῶμεν αὐτῷ τὰ πάντα
 ὑποτεταγμένα. Ἀλλὰ τότε κάμψει αὐτῷ πᾶν γόνυ ἐπουρανίων,
 καὶ ἐπιγείων, καὶ καταχθονίων. Ἐχθροὶ δὲ αὐτοῦ λείχοντες
 χοῦν, οἱ τὰς τῆς σαρκὸς ἡδυπαθείας τιμῶντες. 
 
 Ἐκ τόκου καὶ ἐξ ἀδικίας. 
 
 
   Πείσει τοίνυν, φησί, τοὺς ἀδικίᾳ καὶ πλεονεξίᾳ
 χαίροντας, ἐλέῳ καὶ φιλανθρωπίᾳ κεχρῆσθαι. Τοῦτο δὲ ἦν
 ὅπερ ἐπεσημήνατο ἡ τοῦ Εὐαγγελίου Γραφὴ φήσασα· Τούτους
 τοὺς δώδεκα ἐξελέξατο ὁ Ἰησοῦς , οὓς καὶ ἀποστόλους
 ὠνόμασεν. 
 
 Καὶ ἔντιμον τὸ ὄνομα αὐτῶν. 
 
 
   Ποῖον ὄνομα; Ὁ Χριστός, ἀφ’ οὗ Χριστιανοὶ κεκλήμεθα.
 Οὕτω γὰρ ἔντιμον τὸ ὄνομα αὐτοῦ ἐνώπιον τῶν δι’ αὐτοῦ
 σωθέντων καὶ πιστευσάντων καθέστηκεν· ὥστε τοὺς μὲν
 πλούτου, τοὺς δὲ ἀξίας, τοὺς δὲ καὶ αὐτῆς τῆς ζωῆς
 καταφρονῆσαι, ἵνα μὴ τὸ τῶν Χριστιανῶν ἀρνήσασθαι
 ὑπομείνωσιν ὄνομα. 
 
 Καὶ προσεύξονται περὶ αὐτοῦ. 
 
 
   Οὐδὲ γὰρ ἐν ἐκκλησίαις μόνον, ἀλλὰ καὶ ἐν ἀγοραῖς καὶ
 ἐν οἴκοις διηνεκῶς ἡ τοῦ Χριστοῦ εὐλογία, τουτέστι
 δοξολογία, παρὰ τῶν εἰς αὐτὸν πεπιστευκότων
 κηρύττεται. 
   Καὶ εὐλογηθήσονται ἐν αὐτῷ πᾶσαι
 αἱ φυλαὶ τῆς γῆς. 
 
 
 Πᾶσαι γὰρ φυλαί, πᾶσαι γλῶσσαι καὶ χῶραι, πρότερον ἐν
 τῇ πλάνῃ διάγουσαι, νῦν συμφώνως τὴν εὐλογίαν ἐδέξαντο·
 ὅθεν αὐτὸν καὶ μακαριοῦσι· ποῖον μακαρισμόν, ἢ πάντως
 τὸν ἐν τοῖς Εὐαγγελίοις κείμενον· Μακαρία ἡ κοιλία ἡ
 βαστάσασά σε, καὶ μαστοὶ οὓς ἐθήλασας; 
 
 Εὐλογητὸς Κύριος ὁ Θεὸς τοῦ Ἰσραήλ. 
 
 
 Διὰ τί δὲ διπλασιάζει τό, Γένοιτο; Ἐπιταχῦναι τὴν
 ἡμετέραν ἐλευθερίαν βουλόμενος καὶ τὴν τῶν δικαίων
 ἐλπίδα. Ὅταν γὰρ ἡ γῆ πληρωθῇ τῆς δόξης τοῦ Χριστοῦ,
 τότε ὁ παρὼν κόσμος συντελεῖται, καὶ ἡ βασιλεία τῶν
 οὐρανῶν ἐμφανίσεται.

ΨΑΛΜΟΣ ΟΒʹ.    
 
 
 Ὡς ἀγαθὸς ὁ Θεὸς τῷ Ἰσραήλ 
 
 
 Πόδας καὶ διαβήματα τὰς πρακτικὰς πορείας καὶ τὰ τῆς
 διανοίας προσαγορεύων κινήματα, ὡς αὐτὸς ἡμᾶς ἐν ἑτέρῳ
 μέρει τῆς τῶν Ψαλμῶν προφητείας ἐδίδαξε, Λύχνος τοῖς
 ποσί μου ὁ νόμος σου, καὶ φῶς ταῖς τρίβοις μου, λέγων.
 Καὶ πάλιν· Τὰ διαβήματά μου κατεύθυνον κατὰ τὸ λόγιόν
 σου. Οὐ μὴν ἐσαλεύθη τοὺς πόδας· τουτέστι, τὴν πολιτείαν
 ἐπὶ τὸ χεῖρον οὖν ἔτρεψεν, οὐδὲ ἐξεχύθη τὰ διαβήματα·
 οὐδὲ γὰρ τὰς ὁρμὰς τῆς ψυχῆς εἰς ἀσωτίαν ἔτρεψεν. 
 
 Ὅτι οὐκ ἔστιν ἀνάνευσις ἐν τῷ θανάτῳ. 
 
 
 Οὐ γὰρ ἔστιν ἀνάνευσις ἐκ τοῦ θανάτου τῆς ἁμαρτίας,
 σαφῶς δὲ τὸ εἰρημένον ἐν Παροιμίαις πάσχου σιν· Ἀσεβὴς ἐμπεσὼν εἰς βάθη
 κακῶν, καταφρονεῖ.   Οὐδὲ τὰ ἀνθρώπινα παθεῖν
 ὑπομένουσιν. Θεωρεῖς ἡλίκον εἰς σαφήνειαν δύναται καὶ
 λέξις μία προστεθεῖσα τῷ πράγματι. Ἐξὸν γὰρ εἰπεῖν, Ἐν
 κόποις οὔκ εἰσιν, Ἐν κόποις ἀνθρώπων, προσέθηκεν.
 Ἄνθρωπον δὲ ἐνταῦθα νόει τὸν φυλάττοντα τοῦ λογικοῦ τὸ
 ἀξίωμα, τόν τε ἐν ἀρεταῖς ὄντα· ἢ τόν, ὅταν πταίσῃ, διὰ
 μετανοίας τῆς ἐπιφερομένης παρὰ Θεοῦ διορθούμενον. Ἐν
 τούτοις τούτων κόποις οὐκ εἰσὶν οἱ ἁμαρτωλοί, οὐδὲ μετὰ
 ἀνθρώπων μαστίζονται· τουτέστιν, οὐ μετὰ δικαίων κοπιῶσι
 καὶ ἐργάζονται· καὶ περὶ ὧν εἴρηται· Ἕκαστος τὸν ἴδιον
 μισθὸν λήψεται καὶ τὸν ἴδιον κόπον. Οὐδὲ μετὰ τῶν
 ὀλισθησάντων καὶ ἐλπίδα σωτηρίας ἐχόντων μαστίζονται·
 εἰς οὓς γέγραπται· Ὃν ἀγαπᾷ Κύριος παιδεύει· μαστιγοῖ δὲ
 πάντα υἱὸν ὂν παραδέχεται. 
 
 Περιεβάλοντο ἀδικίαν. 
 
 
 Ἐφ’ οἷς ἐχρῆν αἰσχύνεσθαι, ἐπὶ τούτοις σεμνύνονται,
 ὥστε καθάπερ περιβολαίοις καὶ σκέπῃ τοῖς πλημμελήμασι
 χρήσασθαι. Καλῶς δὲ ἀλλήλοις ταῦτα συνῆψε τὰ
 πλημμελήματα· ἀπὸ γὰρ τῆς ὑπερηφανίας εἰς ἀδικίαν ὡς τὰ
 πολλὰ καὶ εἰς πλεονεξίαν ἄνθρωποι πίπτουσι.   Οὐ δύναται
 δὲ τῶν αἱρετικῶν ἢ τῶν βλασφήμων ἐπικρατεῖν ἄχρι πολλοῦ
 τὰ ῥήματα· διέρχονται δὲ τὴν γῆν, ὀλίγους τινὰς κατὰ
 πάροδον βλάπτοντα. Τοῦτο συνιέντες οἱ πιστοί, κἂν τύχωσι
 πλανηθέντες, ἐπιστρέφουσι· περὶ ὧν τὰ ἑξῆς ὁ Ψαλμῳδὸς
 ἐμελῴδησε. 
 
 Καὶ εἶπα· Ἄρα ματαίως ἐδικαίωσα. 
 
 
 Τουτέστιν, Ἄρα μάτην τοὺς λογισμούς, μάτην τὰς πράξεις
 ἐκάθηρα, καὶ τὴν καρδίαν μὲν ἐδικαίωσα, μηδὲν ἐν αὐτῇ
 λογιζόμενος ἄδικον· τὰς χεῖρας δὲ ἐν ἀθώοις ἔπλυνα, ἐν
 ἀγαθαῖς δηλαδὴ πράξεσι ταῖς οὐκ ἐχούσαις τὴν ἐξ ἁμαρτίας
 ζωήν. Τουτέστι, Ζημίαν οὐ διελογιζόμην· ζημία γὰρ ὄντως
 ψυχῆς ἡ ἁμαρτία, Θεοῦ φιλίαν αὐτὴν ζημιοῦσα, τῶν ἀγαθῶν
 τὸ κάλλιστον. 
 
 Καὶ ἐγενόμην μεμαστιγωμένος. 
 
 
 Ὁ γὰρ ἑαυτὸν μαστιγῶν ἐφ’ οἷς ἐπλημμέλησε, καὶ τὸν
 οἰκεῖον ἔλεγχον εἰς τὰς πρωΐας, ἐν φωτὶ δηλαδή, καὶ οὐκ
 ἐν σκότῳ, τιθέμενος, οὗτος ἐν λογισμοῖς καθαρεύει καὶ
 πράξεσιν. Ἐλέγχεται δὲ ἐν φωτὶ μὲν ὁ παῤῥησίας
 μεταδιδοὺς τοῖς ἐλέγχουσιν, ὁ τὸ σοφὸν ἐκεῖνο λόγιον
 ἐπιτηρῶν, ὅπερ ἐν Παροιμίαις εἴρηται· Ἔλεγξαι σοφόν, καὶ
 ἀγαπήσει σε. Ἐν σκότῳ δὲ ὁ φεύγων τοὺς ἐντρέποντας· εἰς
 ὃν ὁ δεύτερος στίχος τῆς Παροιμίας ἥρμοσεν· Ἔλεγχε τὸν
 ἄφρονα, καὶ προσθήσει τοῦ μισῆσαί σε. 
 
 Ὅτι ἐξεκαύθη ἡ καρδία μου. 
 
 
 Ἐξουδένωμαί, φησι, καὶ αὐτός· τουτέστιν, Ἐν εὐτελείᾳ
 γέγονα· ἐπειδὴ ἐξεκαύθη ἡ καρδία μου εἰς πλεονεξίαν,
 εὔδηλον καὶ οἱ νεφροί μου ἠλλοιώθησαν· εἰς ἡδονὰς δὲ
 νόησον. Ὅταν γάρ τις ὑπὸ τῆς τῶν ἁμαρτωλῶν εὐθηνίας
 δολωθείς, ἐρεθισθῇ πρὸς τὴν 
 ἐκείνων μίμησιν, παραχρῆμα ἐξουθενεῖται, καὶ φαυλίζεται,
 ἐκ τοῦ οἰκείου μεταπεσὼν ἀξιώματος. Σφόδρα δὲ ἁρμοδίως
 προστέθεικε τό, Οὐκ ἔγνων· ἐπειδήπερ ἀγνοοῦσιν οἱ πολλοὶ
 τὴν συμβαίνουσαν αὐτοῖς ἐκ τῶν ἁμαρτημάτων εὐτέλειαν· οἱ
 μὲν ὡς ἱερεῖς, οἱ δὲ ὡς ἄρχοντες, ἐκ τοῦ περικειμένου
 σχήματος ἀπατώμενοι. 
 
 Κτηνώδης ἐγενήθην παρὰ σοί. 
 
 
 Κτήνους γὰρ ἴδιον τὸ πλανᾶσθαι, καὶ πάλιν ἀπὸ τῆς
 πλάνης ῥάβδῳ τυχὸν ἢ χαλινῷ μετατίθεσθαι. Εἰς καιρὸν δὲ
 τὸ παρὰ σοὶ καὶ μετὰ σοῦ προσέθηκε, τὸν λόγον
 ἀσφαλιζόμενος· ἐπειδή τινές εἰσι, τῷ διαβόλῳ κτηνῶν
 δίκην ἀνοήτων ἑπόμενοι· περὶ ὧν εἴρηται, Παρασυνεβλήθη
 τοῖς κτήνεσι τοῖς ἀνοήτοις, καὶ ὡμοιώθη αὐτοῖς. Ἀλλὰ πῶς
 εἶναι διαπαντὸς μετὰ τοῦ Θεοῦ, ὁ τὴν ὁρμὴν ὅλως εἰ καὶ
 πρόσκαιρον ἐσχηκὼς ἐπὶ τὸ χεῖρον δύναται; Ἢ δῆλον, ὡς
 οὐχ ἁμαρτάνων τῇ προθέσει, ἀπατώμενος δὲ πέπονθε· διόπερ
 ἀνακοπεὶς τῷ χαλινῷ τῷ νόμῳ παραχρῆμα ἐπέστρεψε. 
 
 Τί γάρ μοι ὑπάρχει ἐν τῷ οὐρανῷ; 
 
 
   Ἐξέλιπεν ἡ καρδία μου καὶ ἡ σάρξ μου, ἀπὸ τῶν
 βιωτικῶν δηλαδὴ καὶ ἀνθρωπίνων πραγμάτων. Ὅταν γὰρ
 ἐκεῖθεν ἐκλίπῃ, τουτέστιν, ὅταν ἀπ’ αὐτῶν ἀναχωρήσῃ καὶ
 παύσηται, τότε μερίδα τὸν Θεὸν ἕξει εἰς τὸν αἰῶνα· κτῆμα
 δὲ αὐτοῦ τῆς καρδίας ἐξαίρετον γίνεται, ὥστε Θεὸς αὐτῆς
 διὰ τὴν κτῆσιν καὶ τὴν ἐνοίκησιν λέγεσθαι.

ΨΑΛΜΟΣ ΟΓʹ. 
 
 
 Ὡς ἐν δρυμῷ ξύλων. 
 
 
 Ἀξίνας τὰς βλασφήμους τῶν Ἰουδαίων νοήσεις γλώσσας, τὰς
 δὲ αὐτὰς πέλυκα καὶ λαξευτήριον· καὶ θαυμαστὸν οὐδέν·
 ἀλλαχοῦ γὰρ μάχαιραν ὀξεῖαν αὐτὰς προσηγόρευσεν. Αὗται
 τοίνυν ἐξέκοψά, φησι, καὶ κατέῤῥαξαν τὰς θύρας αὐτῆς,
 δηλαδὴ τὰς εἰσόδους τῆς εἰς Χριστὸν πίστεως.   Ὄνομα δὲ
 τοῦ Πατρὸς ὁ Υἱός, ὡς αὐτὸς γνωρίζων τὸν Πατέρα, καὶ δι’
 αὐτοῦ γνωριζόμενος. Τούτου τὸ σκήνωμα (φησὶ δὲ τὴν
 οἰκονομίαν) εἰς γῆν τοῖς πάθεσιν ἐβεβήλωσαν· ἐν οὐρανῷ
 γὰρ δεδοξασμένος καὶ κατὰ τὸν καιρὸν τῶν παθημάτων
 ἔμεινεν. 
 
 Εἶπαν ἐν τῇ καρδίᾳ αὐτῶν. 
 
 
   Ποίας δὲ ἑορτάς; δῆλον ὡς ἐκείνας, αἵτινες ἀπὸ τῆς
 ἐπιδημίας τοῦ Σωτῆρος ἠλπίζοντο, οἷον ἀῤῥωστημάτων
 ἰάσεις, πλάνης ἀπαλλαγή, θεογνωσίας εἴσοδος. Αὗται γὰρ
 ἀληθῶς ἑορταὶ Θεοῦ, χαίρειν ἀτελεύτητα τὸν ἄνθρωπον, καὶ
 πανηγυρίζειν διαπαντὸς παρέχουσαι. Ταύτας τοίνυν διὰ τῆς
 εἰς αὐτὸν ἐπιβουλῆς ἀνελεῖν ἐφαντάσθησαν. 
 
 Σὺ ἐκραταίωσας ἐν τῇ δυνάμει σου. 
 
 
 Δράκοντα καθόλου πᾶσαν ἀντικειμένην προσαγορεύει
 δύναμιν· τοῦτο μέν, ὡς ἰὸν ἀναιρετικὸν ἔχουσαν· τοῦτο δὲ
 πρὸς ἀνάμνησιν τοῦ γεγονότος ἐν παραδείσῳ δράματος, ὅτε
 τὸν ὄφιν ὑπεισελθὼν ὁ ἐχθρὸς ἠπάτησε τὸν πρωτόπλαστον
 ἄνθρωπον. Τούτων τὰς κεφαλὰς συνέτριψεν ὁ Χριστὸς ἐν τῷ
 ὕδατι, αὐτός τε βαπτισθείς,
 καὶ παραδοὺς τοῖς ἀνθρώποις βαπτίζεσθαι. Κεφαλὴ δὲ τῶν
 νοητῶν δρακόντων ἡ ἁμαρτία. 
 
 Σὺ διέῤῥηξας πηγὰς καὶ χειμάῤῥους. 
 
 
 Ὥσπερ γὰρ αὐτὸς ἐνεργεῖ διὰ τοῦ ἁγίου Πνεύματος τὰ
 χαρίσματα, οὕτω ξηραίνει καὶ ἀναιρεῖ τὰ τοῦ πλάνου, ἅπερ
 δὴ καὶ τὸ ποταμοὺς Ἐθὰμ εἰκότως προσηγόρευσεν. Ἡθὰμ γὰρ
 βάτος ἑρμηνεύεται. Ἐπὶ φαύλοις δὲ τοῦτο καρποῖς παρὰ τῇ
 θείᾳ Γραφῇ τὸ φυτὸν διαβάλλεται. 
 
 Σή ἐστιν ἡ ἡμέρα, σή ἐστιν ἡ νύξ. 
 
 
 Ἀναμιμνήσκει τῆς ἑαυτοῦ δημιουργίας τὸν κτίσαντα,
 ἐκλελησμένον μὲν οὐδαμῶς, ὁμολογεῖσθαι δὲ αὐτὴν παρὰ
 πάντων, ὡς αὐτοῦ κτίσμα τυγχάνει, βουλόμενος, πολλὴν
 οὕτω τάξιν καὶ παντοδαπὴν ἔχουσαν, ὡς τὴν μὲν ἡμέραν τῇ
 νυκτὶ παραχωρεῖν, τῷ θέρει δὲ τὸ ἔαρ ὑπεξίστασθαι, ὅροις
 μετρεῖσθαι τὴν γῆν, καίτοιγε διὰ τὸ μέγεθος δοκοῦσαν
 ἀμέτρητον. Ὦν ἕκαστον Δημιουργὸν τὸν Θεόν, ἐπιστημόνως
 αὐτὰ διαταξάμενον, δείκνυσιν. 
 
 Μὴ παραδῷς τοῖς θηρίοις. 
 
 
 Πένητας τοὺς ἁμαρτωλοὺς καλεῖ, τοὺς μηδένα πλοῦτον
 δικαιοσύνης ἔχοντας, πᾶσαν δὲ τὴν πατρῴαν καταφαγόντας
 ὕπαρξιν· τούτων ὁ Θεὸς εἰκότως ἐπιλελῆσθαι νομίζεται
 μακροθυμῶν, καὶ τὴν ἐπ’ αὐτοῖς δίκην ὑπερτιθέμενος.

ΨΑΛΜΟΣ ΟΔʹ.    
 
 
 Ἐξομολογησόμεθά σοι, ὁ Θεός. 
 
 
   Πρόσχες σαφῶς, ὅτι τὸ μὲν ἐξομολογεῖσθαι πολλῶν, τὸ
 δὲ διηγεῖσθαι σοῦ τοῦ Θεοῦ τὰ θαυμάσια, ἑνὸς ἐκ πολλῶν
 ἦν, ἐξομολογουμένου καὶ ἐπικαλουμένου· διὸ πληθυντικῷ
 μὲν προσώπῳ τὰ πρότερα. Πλὴν ἀλλὰ καὶ διπλῆν
 ἐξομολόγησιν τῷ Θεῷ προσφέρειν οἱ μέλλοντες, αὐτὸν
 ἐπικαλεῖσθαι χρῄζομεν· τὴν μὲν τοῖς λόγοις, τὴν δὲ τοῖς
 ἔργοις· λόγοις μὲν ἐν προσευχῇ, ἔργοις δὲ ἀναχωροῦντες
 ἐκείνων ἐφ’ οἷς ἐξομολογεῖσθαι καὶ μεταμελεῖσθαι
 λέγομεν. Οὕτω γὰρ ἡμῶν ὁ Θεός, ὡς καθαρθέντων, τὴν
 ἐπίκλησιν δέχεται. Ἐπιτρέπει δὲ καὶ διηγεῖσθαι τὰ οἰκεῖα
 θαυμάσια, ὅσα ταῖς Γραφαῖς ταῖς θεοπνεύστοις
 ἐμφέρεται. 
 
 Ὅταν λάβω καιρόν. 
 
 
 Τὸν καιρὸν λέγει τὸν αἰῶνα τὸν μέλλοντα. Νῦν γὰρ οὐκ
 ἔχει καιρὸν ἡμῶν ἡ κρίσις, πολλῶν μὲν ἁμαρτωλῶν, πολλῶν
 δὲ δικαίων μεταβαλλομένων εἰς θάτερον. 
 
 Ὅτι οὔτε ἁπὸ ἐξόδων. 
 
 
   Ἐκ τῆς τοῦ Θεοῦ, φησί, δοκιμασίας καὶ κρίσεως
 ὑψοῦντος καὶ ταπεινοῦντος ὂν βούλεται· Κύριος γὰρ
 πτωχίζει καὶ πλουτίζει, ταπεινοῖ καὶ ἀνυψοῖ, οὐ μὴν
 ἀλόγως· ἀλλὰ τοὺς μὲν διὰ πλούτου, τοὺς δὲ διὰ πενίαν
 δοκιμάζοντος.

ΨΑΛΜΟΣ ΟϚʹ. 
 
 
 Προκατελάβοντο φυλακὰς οἱ ὀφθαλμοί μου. 
 
 
   Ἄριστος εἰς θεωρίαν ὁ τῆς νυκτὸς καιρός, οὐκ
 ἀφελκούσης πρὸς ἕτερα οὔτε τῆς ἀκοῆς, οὔτε τῆς ὄψεως, ὧν
 ἑκάτερα τὸν νοῦν εἰς αὐτὴν περισπᾷ, τῆς θεωρίας ἀφέλκουσα· ἐν ταύτῃ τοίνυν
 ἠδολέσχησε, περὶ τὰς θεωρητικὰς κινήσεις ἀσχολούμενος.
 Τοῦτο γὰρ ἀδολεσχίαν ἐπὶ τοῦ παρόντος εἰρῆσθαι
 προλαβόντες ἐδείξαμεν. Ἔσκαλλε δὲ νῦν αὐτοῦ τὸ πνεῦμα·
 τουτέστιν, ἐδυσχέραινεν, οὔπω καταλαβεῖν περὶ τούτων
 δυνάμενον. Ὁ παρὼν βίος, δι’ ἄγνοιαν νύξ, ἐν ᾧ, φησίν,
 οὐχ ὕπνῳ παρέδωκα κατ’ ἄλλους τινὰς ἐμαυτὸν (Οἱ γὰρ
 καθεύδοντες, νυκτὸς καθεύδουσι· καὶ οἱ μεθυσκόμενοι,
 νυκτὸς μεθύουσιν)· νήφων δὲ μετὰ τοῦ νόμου περὶ τῶν
 πρακτέων διελεγόμην. Πρόσκαιρα γὰρ εἶναι τὰ παρόντα
 μαθών, καὶ τέλος ἕξειν, κατέλαβον τὰ περιεστηκότα δεινά.
 Γεωργικῶς δὲ τὸ ἐμὸν ἐσκάλευον πνεῦμα, ἵνα σπείρας ἐν
 αὐτῷ θερίσω ζωὴν αἰώνιον. Ὁ σπείρων γὰρ εἰς τὸ πνεῦμα,
 ἐκ τοῦ πνεύματος θερίσει ζωὴν αἰώνιον. Ἀνωτέρω μὲν οὖν
 πνεῦμα ἔλεγε τὴν ψυχήν· ἐνταῦθα δὲ τὸ πνεῦμα τοῦ
 ἀνθρώπου τὸ ἐν αὐτῷ. μεθ’ οὗ ἡ ψυχὴ σκάλλει τε καὶ
 ἀδολεσχεῖ· οὐ γὰρ δήπου τὸ σῶμα μετὰ τῆς ψυχῆς. Ἡ οὖν
 κυρίως ἀνθρώπου ψυχὴ ἀδολεσχεῖ μετὰ τοῦ νοῦ, καὶ σκάλλει
 τὸ πνεῦμα συνεζευγμένον τῷ νῷ. Προσεύξομαι γὰρ τῷ
 πνεύματι, προσεύξομαι καὶ τῷ νοΐ. 
 
 Αὔτη ἡ ἀλλοίωσις τῆς δεξιᾶς τοῦ Ὑψίστου. 
 
 
 Ἡ δεξιὰ δὲ τοῦ Πατρὸς ὁ Μονογενὴς ἄντικρυς, ὥσπερ εἰς
 τὸ κρεῖττον ἡμᾶς ἠλλοίωσεν. 
 
 Ἐμνήσθην τῶν ἔργων Κυρίου. 
 
 
   Θαυμάσια τοῦ Θεοῦ μὲν πολλὰ περὶ τὴν κτίσιν καὶ
 ἕτερα· ἐξαίρετον δέ, ὅτι, χοῦν λαβών, ζῶον ἔθετο
 λογικόν, καὶ οἰκείαν εἰκόνα κατέστησε. Ταῦτα περὶ ἡμᾶς
 ἀπ’ ἀρχῆς τοῦ Θεοῦ θαυμάσια, ἅπερ ἡμῶν χάριν εἰργάσατο·
 φαίνεται γὰρ παράδεισον φυτεύσας, εἶτα πάλιν ἀποκλείσας,
 κατακλυσμὸν ἐπαγαγών, δι’ οὗ καὶ τιμωρεῖται, καὶ σώζει,
 τὸ ἡμέτερον φύραμα συγχέας τῶν πυργοποιούντων τὰς
 γλώσσας. Ἀλλὰ καὶ δι’ ἡμᾶς φαίνεται, ἐπὶ τῷ φυσικῷ νόμῳ,
 νόμον γραπτὸν εὑρών, ἐπὶ τούτῳ τὴν προφητείαν.
 Ἐπιτηδεύματα γὰρ ταῦτα τοῦ Θεοῦ, σῶσαι μηχανωμένου τὸ
 γένος τὸ ἡμέτερον· ἐν οἷς ὁ προφήτης ἀδολεσχεῖ, ἐν
 τούτοις ζητῶν ἐπὶ πολὺ καὶ λογιζόμενος, τί σώζει τῶν
 εἰρημένων τὸν ἄνθρωπον. Ἕτερον δὲ παρὰ ταῦτα εὑρών,
 εὐθέως τοῦτο ἐπήγαγεν· 
 
 Τίς μέγας ὡς ὁ Θεὸς ἡμῶν; 
 
 
 Οὐ συγκρίνων λέγει (σύγκρισιν γὰρ ὁ ἀπειρομεγέθης οὐκ
 ἐπιδέχεται), ὑμνῶν δὲ καὶ θαυμάζων· ἐπειδὴ μέγας μὲν
 ὄντως καὶ τὴν ἰσχύν, μέγας δὲ καὶ τὴν συγκατάβασιν,
 μέγας διὰ δυναστείαν, μέγας διὰ τὴν φιλανθρωπίαν, ὡς
 δείκνυσι τὰ ἐπαγόμενα. 
 
 Ὡδήγησας ὡς πρόβατα τὸν λαόν. 
 
 
   Οὐ μάτην ἐνταῦθα τῇ εἰκόνι τῶν προβάτων ἐχρήσατο·
 ἀλλ’ ἐπειδὴ ῥάβδῳ ταῦτα ὑπὸ τῶν ποιμένων εὐθύνεται,
 ὥσπερ καὶ ἡμεῖς τῷ σταυρῷ παρὰ Χριστοῦ ποιμαινόμεθα.
 Ὅθεν καὶ τοῦ Μωσέως, ἔτι δὲ καὶ τοῦ Ἀαρὼν ἐμνημόνευσεν,
 οἵτινες τύπον τοῦ σταυροῦ ῥάβδον ἐκόμιζον, τῶν ἐν
 Αἰγύπτῳ καὶ κατὰ τὴν ἔρημον
 ἐγκύμονα θαυμάτων. Καθάπερ γὰρ ἐκεῖνοι τῇ ῥάβδῳ τῶν
 ἐχθρῶν εἰς τὴν τοῦ Ἰσραὴλ εὐεργεσίαν, οὕτω καὶ ὁ Χριστὸς
 τῷ σταυρῷ κατὰ τῶν δαιμόνων ἐπιστροφῆς ἕνεκα τῆς
 ἡμετέρας κέχρηται.

ΨΑΛΜΟΣ ΟΖʹ. Συνέσεως τῷ Ἀσάφ. 
 
 αʹ. Σύντομος ἡ προγραφή· περὶ γὰρ τοῦ μήκους τοῦ τῆς
 προφητείας ὁ ψαλμὸς ἠσχόληται. Πλὴν ὅτι τούτου χάριν
 αὐτὸν ἐπιγράφει Συνέσεως, ἵνα τὰ κακὰ ἃ τοῖς Ἰουδαίοις
 ἐξ ἀνοίας συνέβη φυλαξώμεθα, δηλοῖ δὲ τῶν ἑξῆς τὸ
 προοίμιον· Προσέχετε, λαός μου, τῷ νόμῳ μου·
 κλίνατε τὸ οὖς ὑμῶν εἰς τὰ ῥήματα τοῦ στόματός
 μου. Ὁρᾷς ἡλίκον ἀξίωμα τῷ προφήτῃ τὸ Πνεῦμα
 περιτίθησιν, ἡμᾶς η......τακοὺν προτρέψαι .....
 προφητείας βουλόμενον; Λαὸν γὰρ αὐτοῦ τὸν τοῦ Θεοῦ λαόν,
 καὶ νόμον αὐτοῦ τὸν τοῦ Θεοῦ νόμον καλεῖ· ἐπειδὴ τῶν
 φρονίμων δούλων καὶ πιστῶν οἰκετῶν ......δ...... πρὸς
 τοὺς δεσπότας τὰ κτήματα, ὥς τε καὶ ὁ Θεὸς πρὸς Μωϋσέα
 ἔλεγεν· Ἠνόμησε ὁ λαός σου, οὓς ἐξήγαγες ἐκ γῆς
 Αἰγύπτου. Τί δέ ἐστι, Προσέχετε τῷ νόμῳ
 μου; Μὴ καταφρονητικῶς ψηλαφᾶτε, προσεχῶς
 ἐρευνήσατε, καὶ τότε τὸ οὖς εἰς ὑπακοὴν κλίνατε. Ὁ μὲν
 γὰρ παρέργως ἀκούων τοῦ Θεοῦ τὸν νόμον, ἢ περιττὸν αὐτὸν
 ἢ φορτικὸν λογίζεται, ὅθεν αὐτοῦ τὸ οὖς ἀκούειν οὐ
 δυνήσεται· ὁ δὲ προσεχῶς μελετῶν, αἰσθάνεται ὅτι χρηστὸς
 ὁ ἐξ αὐτοῦ ζυγός, καὶ ἐλαφρὸν τὸ φορτίον, καὶ κλίνει τὸ
 οὖς εἰς τὰ ῥήματα τῆς προφητείας, τουτέστιν ὅλην αὐτοῖς
 τὴν προφητείαν παρέχει, ἀγάπῃ τῇ πρὸς αὐτά, καὶ τὸ
 Πνεῦμα ἀφ’ οὗ πᾶν ἐνεργεῖται θέμενος. Ἀνοίξω ἐν
 παραβολαῖς τὸ στόμα μου, φθέγξομαι προβλήματα ἀπ’
 ἀρχῆς. Ὅσα ἠκούσαμεν καὶ ἔγνωμεν αὐτά, καὶ οἱ πατέρες
 ἡμῶν διηγήσαντο ἡμῖν. Εἰ καὶ παραβολάς, φησι,
 τὰς τῶν ἄνωθεν χρόνων μέλλω καὶ προβλήματα ἀρχαῖα
 διαλέγεσθαι, ἀλλ’ ὅμως ἀξιόπιστος ὑπάρχω περὶ τούτων
 φθεγγόμενος· ἀκοῇ γὰρ αὐτὰ καὶ γνώσει μεμάθηκα, ἣν (ἃ)
 οὐχ οἱ πατέρες τῆς σαρκός, ἱερεῖς δὲ καὶ προφῆται
 ἐκδεδώκασι. Καλῶς δὲ οὐ μόνον ἀκοῦσαι, οὐδὲ γνῶναι, ἀλλὰ
 μετὰ πλειόνων ἐνδείκνυται, εἰπών, Ὅσα ἠκούσαμεν
 καὶ ἔγνωμεν αὐτά· ἐπειδὴ κοινὴ πάντων ἡ
 τοιαύτη γνῶσις καὶ ἀκοὴ τῶν προφητῶν καθέστηκε.
 Παραβολὰς καὶ προβλήματα λέγει, ἐπειδὴ τῇ ἱστορίᾳ
 διδασκαλίαν ἀνέμιξεν, ὅπερ παραβολῶν τῶν ἐν ταῖς θείαις
 Γραφαῖς καὶ προβλημάτων ἴδιον· ἐν οἷς φησιν ἀνοίγειν τὸ
 ἑαυτοῦ στόμα, ἵνα καὶ ἡμεῖς τὸ εἰρημένον ζηλώσωμεν, ἀεὶ
 τῷ Θεῷ καθάπερ καρποῦ παντός, οὕτω καὶ σωμεν, ἀεὶ τῷ Θεῷ
 καθάπερ καρποῦ παντός, οὕτω καὶ τῶν χειλέων ἀρχόμενοι,
 καὶ μὴ κινοῦντες τὴν γλῶσσαν, πρὶν ἂν ἐκεῖνα φθέγξηται
 οἷσπερ αὐτὴν ὁ..... ἀρέσκεται. Πρὸς τούτοις ἐρεῖς τὸν
 προφήτην ἀναλαβεῖν τὸ τοῦ Κυρίου πρόσωπον· αὐτοῦ λαὸς ἡ
 ἀνθρωπότης, αὐτοῦ νόμος τὰ ἀρχαῖα προστάγματα. Περὶ
 αὐτοῦ Ματθαῖός φησιν· Ὅπως πληρωθῇ τὸ ῥηθὲν διὰ
 τοῦ προφήτου λέγοντος· Ἀνοίξω ἐν παραβολαῖς τὸ στόμα
 μου, ἐρεύξομαι κεκρυμμένα ἀπὸ καταβολῆς κόσμου. Τί δὲ
 νῦν ἐπήγαγεν; Ὅσα ἠκούσαμεν καὶ ἔγνωμεν αὐτά, καὶ οἱ
 πατέρες ἡμῶν διηγήσαντο ἡμῖν. Πρέποντα ταῦτα
 τῇ ἀνθρωπότητι. Καὶ ἵνα δείξῃ τὰ παρ’ αὐτοῦ τοῖς διὰ τῶν
 προφητῶν ἐοικότα καὶ σύμφωνα· Οὐκ ἐκρύβη ἀπὸ τῶν
 τέκνων αὐτῶν εἰς γενεὰν ἑτέραν. Ἀπαγγέλλοντες τὰς
 αἰνέσεις τοῦ Κυρίου καὶ τὰς δυναστείας αὐτοῦ, καὶ τὰ
 θαυμάσια αὐτοῦ ἃ ἐποίησεν. Τίνες ἀνη......
 περὶ ὧν ἔμπροσθεν ἔλεγον, Οἱ πατέρες ἡμῶν
 διηγήσαντο ἡμῖν , ἀλλ’ ὑπὲρ .....σεν. σ.....σω
 τοῦτο αὐτῇ τῇ προφητείᾳ τάξας. 
 βʹ. Οὐκ ἐκρύβη ἀπὸ τῶν τέκνων αὐτῶν εἰς γενεὰν
 ἑτέραν. Γενεὰν δὲ ἑτέραν τὰ ἔθνη καλεῖ, περὶ
 ἧς καὶ ἀλλαχοῦ φησιν· Ἀναγγελήσεται τῷ Κυρίῳ
 γενεὰ ἡ ἐρχομένη. Οἱ δὲ αὐτοὶ καὶ τέκνα τοῦ
 ὄντως Ἰσραὴλ χρηματίζουσιν, ὥσπερ αὐτῶν κληρονομήσαντες
 τὴν εἰς Θεὸν εὐσέβειαν· Ὅθεν καὶ Παῦλος ἔλεγεν,
 Ὧν ἡ υἱοθεσία, καὶ ἡ λατρεία, καὶ ἡ διαθήκη,
 καὶ ἡ νομοθεσία, καὶ ὧν οἱ πατέρες. Οὗτοι
 τοίνυν ἡμῖν ὡς υἱοῖς τοῦ Κυρίου τὰς αἰνέσεις ἀνήγγειλαν.
 Οὐδὲ γὰρ τίνα χρὴ τρόπον αἰνεῖν τὸν Θεὸν ἐγινώσκομεν, εἰ
 μὴ προφῆται ἡμᾶς προλαβόντες ἐδίδαξαν λέγειν,
 Εὐλογεῖτε, πάντα τὰ ἔργα Κυρίου, τὸν
 Κύριον· καὶ πάλιν, Αἰνεῖτε τὸν Κύριον
 ἐκ τῶν οὐρανῶν· καὶ αὖθις, Ἅγιος,
 ἅγιος, ἅγιος Κύριος Σαβαώθ, καὶ ὅσα τούτοις
 ὅμοια. Παρὰ τούτων τὰς 
 δυναστείας τοῦ Θεοῦ, καὶ τὰ θαυμάσια ἃ ἐποίησε
 μεμαθήκαμεν· δυναστείας μέν, ἃς κατὰ τοῦ Φαραὼ τυχόν, ἢ
 καὶ τοῦ Ναβουχοδονόσορ, ἢ καὶ τῶν γιγάντων, καὶ τοιούτων
 ἑτέρων ἐδείξατο· θαυμάσια δὲ τὰ μετὰ τοῦ Ἰώβ, μετὰ τοῦ
 Δαυΐδ , μετὰ τοῦ Δανιήλ, μετὰ τῶν τριῶν παίδων, καὶ τῶν
 ἄλλων τῶν ἐν πειρασμοῖς στεφανωθέντων ἐποίησε.
 Καὶ ἀνέστησε μαρτύριον ἐν Ἰακώβ. Οἷον,
 ἢ πότε; Ὅτε ἐπάλαιε μετ’ αὐτοῦ ὁ Θεὸς ἐν τῷ χειμάῤῥῳ
 Ἰακώβ. Δῆλον γὰρ ὡς ἐν εἴδει σχήματος ἀνθρώπου ἐπάλαιεν
 ὁ Θεός, καὶ κρατεῖσθαι παρ’ αὐτοῦ τούτοις μηνύει τοῖς
 ῥήμασιν· Ἀπόλυσόν με, ὅτι ἀνέβη ὁ ὄρθρος· 
 οἷς ἐπήγαγεν ὁ Ἰακώβ· Οὐ μή σε ἀπολύσω ἐὰν μή με
 εὐλογήσῃς. Ἐκεῖνο τοίνυν τὸ θαῦμα μαρτύριον,
 ὅπερ καὶ ὑπόμνημα ὁ Χριστὸς τῆς ἑαυτοῦ κατὰ σάρκα
 θεοφανείας ἔθετο. Καὶ νόμον ἔθετο ἐν Ἰσραήλ. Ὅσα
 ἐνετείλατο τοῖς πατράσιν ἡμῶν, τοῦ γνωρίσαι αὐτὰ τοῖς
 υἱοῖς αὐτῶν. Τούτου χάριν ἐν τῷ Ἰσραὴλ νόμον,
 φησίν, ἔθετο, καίτοι παραβαίνειν αὐτοὺς καὶ ἀθετεῖν τὰ
 νόμιμα μέλλοντας, ἵνα τοῖς υἱοῖς αὐτῶν (εἶναι δὲ τοὺς ἐξ
 ἐθνῶν ἐπιστρέφοντας ἔφημεν) γνωρίσῃ ὅσα τοῖς πατράσιν
 ἡμῶν ἐνετείλατο. Οὐκοῦν ἡμῶν χάριν ὁ λαὸς τῶν Ἰουδαίων
 νομοθεσίαν δέχεται· ἡμεῖς γὰρ τὸν νόμον κατὰ πνεῦμα καὶ
 ὥσπερ σκοπὸς τῷ νομοθέτῃ φυλάττομεν· σαφέστερον δὲ
 μηνύει τὰ ἑπόμενα· Ὅπως ἂν γνῷ γενεὰ
 ἑτέρα. Ποία; Υἱοὶ τεχθησόμενοι. 
 Θεωρεῖς ὅτι περὶ τῶν ἐθνῶν λέγει; Οὔπω γὰρ ταῦτα
 τεχθέντα ὑπῆρχεν εἰς εὐσέβειαν· ἔμελλε δὲ διὰ
 βαπτίσματος τίκτεσθαι· ὅθεν υἱοὶ τεχθησόμενοι δικαίως
 ἐλέγοντο· ἀλλὰ καὶ πεπτωκότα διὰ τὴν εἰδωλολατρείαν.
 Καλῶς οὖν προφητεία αὐτῶν, τὴν ἐσομένην διὰ πίστεως τῆς
 εἰς Χριστὸν ἀνάστασιν· καὶ ἀναστήσονται καὶ
 ἀπαγγελοῦσιν αὐτὰ τοῖς υἱοῖς αὐτῶν· ἵνα θῶνται ἐπὶ τὸν
 Θεὸν τὴν ἐλπίδα αὐτῶν· καὶ μὴ ἐπιλάθωνται τῶν ἔργων
 τοῦ Θεοῦ, καὶ τὰς ἐντολὰς αὐτοῦ ἐκζητήσωσι. 
 Τοῦτο γὰρ γνῶσις ὄντως Θεοῦ, τὸ μεταδοῦναι καὶ ἄλλοις
 τῆς γνώσεως, καὶ υἱοὺς τῇ μαθητείᾳ τῶν ἐντολῶν
 ἐργάσασθαι· ὅπερ σαφῶς πεποιήκασιν οἱ εἰς Χριστὸν
 πιστεύσαντες Οὐδενὶ γὰρ τῆς θεογνωσίας ἐβάσκανον· οὐδὲ
 ὅσοι προλαβόντες ἐπίστευσαν, ἀποκλεῖσαι τοῖς ἄλλοις τὴν
 ὁδὸν βούλονται· ἀλλὰ παρεγγυῶσιν ἐπὶ τὸν Θεὸν τὴν ἐλπίδα
 ἔχειν, καὶ μὴ ἐπιλανθάνεσθαι τῶν ἔργων τοῦ Θεοῦ,
 ἐκζητεῖν δὲ αὐτοῦ καὶ τὰς ἐντολάς. Ταῦτα γὰρ πᾶσι τοῖς
 οἰκείοις καὶ τοῖς ἀλλοτρίοις ἡμέρας ἑκάστης ὑπ’
 Ἐκκλησίας κηρύττεται· ἐν ᾗ Παῦλος πᾶσι καὶ πάσαις βοᾷ·
 Τεκνία μου, οὓς πάλιν ὠδίνω, ἄχρις οὗ μορφωθῇ
 Χριστὸς ἐν ὑμῖν. Οὐχ οὕτως δὲ οἱ γραμματεῖς
 καὶ οἱ Φαρισαῖοι ἐποίουν, τὴν κλεῖδα λαμβάνοντες τῆς
 γνώσεως, καὶ μηδενὶ συγχωροῦντες εἰσελθεῖν· τοῦτο γὰρ
 αὐτοὺς ὁ Κύριος ταλανίζων ἐδήλωσεν· ὥς φησι τὰ ἑπόμενα·
 Ἵνα μὴ γένωνται ὡς οἱ πατέρες αὐτῶν. 
 Ἐπειδὴ γὰρ τὰ ἔθνη τοὺς ἐξ Ἰσραὴλ πατέρας δικαίως διὰ τὸ
 εἶναι τὸν Χριστὸν ἐξ αὐτῶν ἐπιγράφεται· ὧν οἱ μὲν
 χρηστοί, προφῆται καὶ ἱερεῖς οἱ ὄντως, καὶ ὅσοι τὸν
 νόμον κατώρθωσαν· πονηροὶ δὲ πάλιν, ὅσοι ταύτας ψευδῶς
 τὰς ἀξίας περιέκειντο· ἀλλὰ ἐπειδὴ πονηρῶν μνημονεύειν
 καὶ παρανόμων ἔμελλεν, ἀναγκαίως πατέρας εἰπὼν ἄνια
 ..... περὶ ὧν λέγεται προσέθηκεν· Γενεὰ σκολιὰ
 καὶ παραπικραίνουσα· γενεὰ ἥτις οὐ κατεύθυνε τὴν
 καρδίαν ἑαυτῆς, καὶ οὐκ ἐπιστώθη μετὰ τοῦ Θεοῦ τὸ
 πνεῦμα αὐτῆς. Γλώττῃ γὰρ πάντες μόνῃ τὴν
 πίστιν ἐπηγγείλαντο, οὐχὶ δὲ ὄλῃ καρδίᾳ καὶ καθαρῷ τῷ
 πνεύματι· ὅθεν ἦσαν σκολιοὶ καὶ παραπικραίνοντες, καὶ
 τὴν καρδίαν οὐ πρὸς τὸν Θεὸν κατεύθυναν, οὐ τὰ ἀπὸ τῶν
 χειλέων, ἀλλὰ τὰ ἀπὸ τῶν κινημάτων τῶν ἐν ψυχῇ
 βουλόμενον δέχεσθαι. Οὓς ἵνα μὴ ζηλώσωμεν, ὁ νόμος ἡμῖν
 ὁ παρ’ ἐκείνων ἀμεληθείς, εἰς ἀνάμνησιν πνευματικὴν καὶ
 κατόρθωσιν δέδοται. Υἱοὶ Ἐφραῒμ ἐντείνοντες καὶ
 βάλλοντες τόξοις ἐστράφησαν ἐν ἡμέρᾳ πολέμου. 
 Οὐκ ἐφύλαξαν τὴν διαθήκην τοῦ Θεοῦ, καὶ ἐν τῷ νόμῳ αὐτοῦ
 οὐκ ἠβουλήθησαν πορεύεσθαι. Ἀπὸ τῆς μείζονος φυλῆς ὅλον
 τὸν λαὸν τοῦ Ἰσραὴλ τὸν ἀποσχισθέντα τοῦ Ἰούδα ἐδήλωσεν·
 ὁ γὰρ Ἐφραῒμ ἐν ταῖς δέκα φυλαῖς ταῖς ὑπὸ τὸν Ἱεροβοὰμ
 γενομέναις ἐπρώτευεν. Οὕτω τοιγαροῦν καὶ τοὺς ἄλλους
 προφήτας τὸν Ἰσραὴλ εὑρήσεις ὀνομάζοντας. Δηλοῖ δὲ Ὠσηέ·
 φησὶ γάρ· Τί ποιήσω 
 σοι, Ἐφραΐμ; τί ποιήσω σοι, Μανασσῇ; τί ποιήσω σοι,
 Ἰούδα; Ἰούδαν μὲν τὰς δύο φυλὰς καλῶν, ὧν ὁ
 οἶκος τοῦ Ἰούδα ἐβασίλευεν· Ἐφραῒμ αὖθις τὰς δέκα·
 ἐπειδήπερ ἡ φυλὴ τοῦ Ἐφραῒμ τὴν τούτων βασιλείαν
 ἐκέκτητο. Οὗτοι τοίνυν Ἐντείνοντες καὶ βάλλοντες
 τόξοις· ἦν γὰρ αὐτοῖς θεοσεβείας ὄργανα.
 Ἐστράφησαν ὅμως εἰς φυγήν, εὔδηλον ἐν ἡμέρᾳ τοῦ νοητοῦ
 πολέμου, νῶτα τοῖς ἐχθροῖς δεδωκότες τοῖς δαίμοσι. Τί δὲ
 αὐτοὺς εἰς φυγὴν τραπῆναι καὶ νῶτα δοῦναι τοῖς ἐχθροῖς
 παρεσκεύασε; Τὸ μὴ φυλάξαι τὴν διαθήκην τοῦ Θεοῦ, μηδ’
 ἐν τῷ νόμῳ αὐτοῦ πορευθῆναι. Καὶ πότε τοῦτο ὑπέστησαν;
 Ἡνίκα δύο δαμάλεις χωνευτὰς προσεκύνησαν. Ὅθεν αὐτοῖς τὰ
 ἑξῆς τραγῳδῶν ἐπήγαγε· Καὶ ἐπελάθοντο τῶν
 εὐεργεσιῶν αὐτοῦ, καὶ τῶν θαυμασίων αὐτοῦ, ὧν ἔδειξεν
 αὐτοῖς, ἐναντίον τῶν πατέρων αὐτῶν· ἃ ἐποίησε θαυμάσια
 ἐν γῇ Αἰγύπτῳ, ἐν πεδίῳ Τάνεως. 
 
 γʹ. Ἐν ὀλίγοις ὅλα τὰ κατὰ τὴν Αἴγυπτον ἐμνημόνευσε
 θαύματα, ὧν αὐτοῖς ὀνειδίζει λήθην. Οὐ γὰρ ἂν τὸν
 εὐεργέτην κατέλιπον, εἰ μὴ διὰ μέγεθος ἀγνωμοσύνης τὰς
 εὐεργεσίας ἀπὸ τῆς μνήμης ἐξέβαλον, καὶ τὰ θαυμάσια ὧν
 τοὺς πατέρας ἐκτήσαντο μάρτυρας, αὐταῖς τὰ σημεῖα
 παραλαβόντες ταῖς ὄψεσιν, ἄπερ ἐν τῷ πεδίῳ Τάνεως
 γεγενῆσθαι παρέθετο· ἐπειδὴ ταύτην ὁ Φαραὼ πάντως ὡς
 ἀρχαιοτέραν οἰκῶν ὑπῆρχεν καὶ μείζονα· ὅτι δὲ ἀρχαιοτέρα
 ἡ Τάνις, ἡ θεία δηλοῖ Γραφή. Βουληθεὶς γὰρ τῆς Χεβρὼν τὸ
 λίαν ἀρχαῖον προσμαρτυρῆσαι, πρὸς τὴν Τάνιν ἐποιεῖτο τὴν
 σύγκρισιν· λέγει δὲ οὕτως· Ἡ δὲ Χεβρὼν ᾠκοδομήθη
 πρὸ τοῦ Τάνιν ἐν Αἰγύπτῳ οἰκοδομηθῆναι, ἤγουν
 τὰ τοῦ Φαραὼ βασίλεια. Διέῤῥηξε θάλασσαν, καὶ
 διήγαγεν αὐτούς· παρέστησεν ὕδατα ὡσεὶ ἀσκόν. 
 Πολλὴν ἐνταῦθα τοῦ θαυματουργοῦντος παρέστησε δύναμιν·
 ἔτι τὴν θάλασσαν πρὸς τὴν τοῦ λαοῦ πάροδον πειρῶ....
 δεό.... ἐχέρσωσεν ὅμως, ἀλλ’ ὡς οἰκείου στοιχείου
 φειδόμενος, εἰς δύο ταύτην ἐμέρισε. Τοῦτο γάρ ἐστι τό,
 Διέῤῥηξεν . Εἶτα κυρτώσας καθάπερ ἀσκόν,
 ἑκάτερον χεῖλος τοῦ μερισθέντος ὕδατος, γῆν ἐν μέσῳ ....
 τῆς θαλάσσης γυμνωθείσης ἔδωκε τοῖς ὁδεύουσι· διόπερ τοῦ
 λαοῦ περαιωθέντος, εἰς τὴν ἑαυτῆς χώραν ἐπαφῆκε τὴν
 θάλασσαν. Καὶ ὡδήγησεν αὐτοὺς ἐν νεφέλῃ ἡμέρας,
 καὶ ὅλην τὴν νύκτα ἐν φωτισμῷ πυρός. Θεωρεῖς
 τῆς τοῦ θαυματουργοῦντος προνοίας τὸ μέγεθος; Ἐπειδὴ γὰρ
 σημείου πρὸς τὴν ὁδὸν ἐρήμην οὖσαν καὶ παρ’ αὐτῶν
 ἀγνοουμένην ἔχρῃζον, οὐ τῆς χρείας μόνης, ἀλλὰ καὶ τῆς
 ὠφελείας ἐπεμελήθη τούτων οἲ τὸ σημεῖον ἐδέχοντο. Διόπερ
 αὐτοῖς νεφέλην μὲν ἐν ἡμέρᾳ παρέσχεν, ἀπὸ τοῦ ἡλιακοῦ
 σκιάζουσαν καύσωνος· στῦλον δὲ πυρὸς ἐν νυκτί, πρὸς τῷ
 φωτὶ καὶ θέρμην (ὑγροτέρα γὰρ ἡ νὺξ καὶ ψυχροτέρα)
 παρέχοντα, Ὥστε καὶ ἡμεῖς ὅταν Θεοῦ ὁδηγοῦντος ὁδεύωμεν,
 καύσωνος μὲν ἡδονῶν ἐπελθόντος, τὴν νεφέλην τῆς
 μετανοίας ....ομεν· ψυγείσης δὲ τῆς ἀγάπης, τῷ ζήλῳ
 ταύτην καθάπερ στύλῳ πυρός, .....εν....τες, ἀνάπτειν
 δυνησόμεθα. Διέῤῥηξε πέτραν ἐν ἐρήμῳ, καὶ
 ἐπότισεν αὐτοὺς ὡς ἐν ἀβύσσῳ πολλῇ. Καὶ
 ἐξήγαγεν ὕδωρ ἐκ πέτρας, καὶ κατήγαγεν ὡς ποταμοὺς
 ὕδατα. Τάχα πού τινες δοκοῦσιν, ὅτι δὶς τὸ αὐτὸ σημεῖον
 ὁ προφήτης ἐξέθετο· ἔχει δὲ οὐχ οὕτως, ἀλλὰ δεύτερον
 αὐτοῖς τὸ ὕδωρ ἐκ πέτρας ὁ Μωϋσῆς ἐξήγαγεν, ἅπαξ μὲν ἐν
 τῇ ἐρήμῳ Χωρήβ, τὸ δὲ δεύτερον ἐν Κάδης, ἔνθα Μαριὰμ
 ἐτάφη τελευτήσασα· εἰς πλησμονὴν δὲ ἑκάτερον, ὥστε τό,
 Ἐν ἀβύσσῳ πολλῇ, λέγεσθαι· ἐπειδὴ οὐχὶ
 ποταμῷ, ἀλλὰ πολλοῖς διὰ τὸ πλῆθος ἦν ἱκανὸν τὸ ὕδωρ
 παραβάλλεσθαι. Τοῦτο γὰρ ἦν σύστασις, ὅτι πρὸς ἀλήθειαν,
 οὐχὶ δὲ φαντασίαν αὐτοῖς ἐγεγόνει τὰ θαύματα. Καὶ
 προσέθεντο ἔτι τοῦ ἁμαρτάνειν αὐτῷ. Δεινὴν κατηγορίαν
 τοῦ λαοῦ τῶν Ἰουδαίων ἐξέθετο, ὅτι τηλικαῦτα δεχόμενοι
 θαύματα, δέον τῶν ἀρχαίων ἁμαρτημάτων ἀπέχεσθαι, ἕτερα
 ὅμως ἐκείνοις προσέθηκαν, οὐχ ἁπλῶς ἁμαρτάνοντες, ἀλλ’
 Αὐτῷ, τουτέστιν εἰς αὐτὸν πλημμελοῦντες τὸν τὰ σημεῖα
 παρέχοντα· διόπερ ἐπήγαγεν· Παρεπίκραναν τὸν
 Ὕψιστον ἐν ἀνύδρῳ. Πῶς παρεπίκραναν; Οὐ
 διψήσαντες, οὐδὲ ὕδωρ αἰτήσαντες, ἀλλὰ φαυλίζοντες καὶ
 λοιδοροῦντες τὸν παρέχοντα. Ὅθεν οἱ τῶν θαυμάτων χῶροι,
 ὁ μὲν ὕδωρ ἀντιλογίας, ὁ δὲ πειρασμὸς ἐλέγετο καὶ
 λοιδόρησις, διὰ τὸ πειράζειν αὐτοὺς Κύριον λέγοντας,
 Εἰ ἔστι Κύριος ἐν ἡμῖν, ἢ οὔ; Τοῦτο γὰρ
 αὐτῇ λέξει Μωϋσῆς ὁ νομοθέτης ἐξέθετο. Τούτοις σαφῶς
 ἔοικε τὰ ἐχόμενα· Καὶ ἐξεπείρασαν τὸν Θεὸν ἐν
 ταῖς καρδίαις αὐτῶν, τοῦ αἰτῆσαι βρώματα ταῖς ψυχαῖς
 αὐτῶν. 
 Θεωρεῖς ὅτι τὸν Θεὸν
 ἐπείραζον, εἰ δύναται χορηγῆσαι κατὰ τὴν ἔρημον βρώματα·
 ὥστε ἀπὸ κακίας, οὐχὶ δὲ ἐξ ἐνδείας ὑπῆρχε τοσοῦτον ἡ
 αἴτησις· τοιγαροῦν οὐδὲ ἁπλῶς, Βρώματα, ἀλλά, Ταῖς
 ψυχαῖς αὐτῶν, τουτέστι κατὰ τὰς ἑαυτῶν ἡδονάς, καὶ τὰς
 τῆς ψυχῆς ἐπιθυμίας ἠβούλοντο περὶ σικύων καὶ πεπόνων
 καὶ κρομμύων ὡς σπανιζόντων γογγύζοντες. Καὶ
 κατελάλησαν τοῦ Θεοῦ, καὶ εἶπον. Δεινὸν μὲν
 καὶ τοῦ τυχόντος καταλαλεῖν· διόπερ φησὶν ὁ Δαυΐδ ·
 Τὸν καταλαλοῦντα λάθρᾳ τοῦ πλησίον αὐτοῦ,
 τοῦτον ἐξεδίωκον· δεινότερον δὲ δεσπότου·
 τιμωρία γὰρ τὸν καταλαλοῦντα διαδέχεται· ἀλλὰ Θεοῦ
 δεινότατον, ἐπειδὴ καὶ πατὴρ ἡμῖν καὶ δεσπότης καὶ
 τροφεὺς ὁ Θεός, καὶ πᾶν ὅπερ ἂν εἴποις εὐεργεσίας ἢ
 δυναστείας, ἐχόμενος. Δεῖ τοίνυν ἢ φόβῳ τῆς αὐτοῦ
 δυναστείας, ἢ ἀγάπῃ τῆς παρ’ αὐτοῦ εὐεργεσίας, τῆς εἰς
 αὐτὸν λοιδορίας ἀπέχεσθαι. Τί δὲ ὅμως κατελάλουν;
 Μὴ δυνήσεται ὁ Θεὸς ἑτοιμάσαι τράπεζαν ἐν
 ἐρήμῳ; Ἐπεὶ ἐπάταξε πέτραν, καὶ ἐῤῥύησαν ὕδατα, καὶ
 χείμαῤῥοι κατεκλύσθησαν· μὴ καὶ ἄρτον δύναται δοῦναι,
 ἢ ἑτοιμάσαι τράπεζαν τῷ λαῷ αὐτοῦ; Χαλεπὴ τῶν
 βλασφήμων ἄρα καὶ παρανόμων ἡ τύφλωσις. Ἀφ’ ὧν γὰρ ἔδει
 μεγάλα παρὰ Θεοῦ στοχάζεσθαι, καὶ θαῤῥεῖν ὅτι πάντα
 δύναται, ἀδυνατεῖ δὲ αὐτῷ οὐδέν, ἐκ τούτων τὰ περὶ αὐτοῦ
 ἀπαγορεύουσι, μονονουχὶ καὶ ταῦτα λέγοντες· εἰ καὶ ὕδωρ
 ἐχορήγησεν, ἀλλὰ τροφὴν χορηγῆσαι οὐ δύναται, ὡς
 κάμνοντος αὐτοῦ ἐπὶ τῷ θαυματουργεῖν, καὶ τὴν φιλοτιμίαν
 τοῖς προλαβοῦσι σημεῖα δαπανήσαντος· ἐφ’ οἷς εἰκότως
 κινεῖται· δηλοῖ δὲ τὰ ἑπόμενα. Διὰ τοῦτο ἤκουσε
 Κύριος καὶ ἀνεβάλετο· τουτέστι, Πρὸς
 ὀργὴν ἐκινήθη· οὕτω γὰρ Θεοδοτίων καὶ οἳ τὴν
 πέμπτην ἐκδεδώκασι. 
 δʹ. Διὰ τί δὲ τὴν ἀναβολὴν ἐπὶ τῆς ὀργῆς ἐξέλαβον
 ἑκάτεροι; Οὐ μάτην γὰρ τοῦτο, ἀλλ’ ἐπειδὴ συμβαίνει ὡς
 τὰ πολλὰ τοῖς ὑπὸ θυμοῦ κεκινημένοις ἀναβάλλεσθαι τὴν
 στολήν, ἐπειγομένοις ὥσπερ εἰς ἐκδίκησιν· σύνηθες δὲ
 τοῖς προφήταις περιτιθέναι τῷ Θεῷ τὰ ἀνθρώπινα σχήματα,
 ἵνα ταύτας τὸ ποιὸν ἑκάστης ἐνεργείας ἧσπερ ἐνεργεῖ
 δείξωσιν. Ὅτι δὲ ἀναβολὴν ἐνταῦθα τὴν κίνησιν τῆς ὀργῆς
 τὴν ταχεῖαν ἐκάλεσεν, ἄκουε τὰ ἑπόμενα. Καὶ πῦρ
 ἀνήφθη ἐν Ἰακώβ, καὶ ὀργὴ ἀνέβη ἐπὶ τὸν
 Ἰσραήλ. Ὡς γὰρ ὀργισθέντος Θεοῦ, πῦρ κατὰ τῶν
 παρασκευασάντων τὴν ὀργὴν ἐξῆλθεν εἰς ἐκδίκησιν. Αἰτία
 δὲ τίς; Ὅτι οὐκ ἐπίστευσαν ἐν τῷ Θεῷ, οὐδὲ
 ἤλπισαν ἐπὶ τὸ σωτήριον αὐτοῦ. Παροξύνεται γὰρ
 ὁ Θεὸς ἀπιστούμενος, ἐπειδὴ πᾶς ἀπιστῶν Θεῷ, οὐδὲ κρίσιν
 προσδέχεται, ἀλλὰ καὶ φαυλίζει τὸν αὐτοῦ νόμον· εἰ δὲ
 τὸν θεῖον, πολὺ μᾶλλον τὸν ἀνθρώπινον· καὶ σύγχυσιν
 ἐντεῦθεν ἡ καθ’ ἡμᾶς πολιτεία ὑφίσταται. Τί γὰρ μὴ
 ὀκνήσουσιν εἰπεῖν οἱ μὴ πιστεύοντες εἰς τὸν Θεόν, μηδὲ
 εἰς τὴν παρ’ αὐτοῦ σωτηρίαν ἐλπίζοντες; Ὁμοῦ δὲ αὐτοὺς
 διαβαλεῖ, ὡς μὴ μόνον εἰς τὸν Πατέρα ἀπιστοῦντας, ἀλλὰ
 καὶ εἰς τὸν Υἱὸν ἀπιστήσαντας. Διό φησιν· Οὐδὲ
 ἤλπισαν ἐπὶ τὸ σωτήριον αὐτοῦ· τὸν Χριστὸν
 λέγων, ὅνπερ σωτήριον πολλοὶ μὲν τῶν προφητῶν, σαφῶς δὲ
 καὶ Συμεὼν λαβὼν ἐν ταῖς ἀγκάλαις ὠνόμασε. Καὶ
 ἐνετείλατο νεφέλαις ὑπεράνωθεν, καὶ θύρας οὐρανοῦ
 ἀνέῳξεν. Νεφέλας ὑπεράνωθεν τὰς ἐν ὕψει λέγει·
 διόπερ αὐτὰς καὶ θύρας οὐρανοῦ, ὡς προβεβλημένας τοῦ
 οὐρανοῦ, προσηγόρευσεν· εἰσὶ γάρ τινες τῶν νεφελῶν
 περίγαιοι, ὥστε καὶ τῶν ὀρέων αὐτὰς κατωτέρας
 εὑρίσκεσθαι. Καὶ ἔβρεξεν αὐτοῖς μάννα φαγεῖν, καὶ
 ἄρτον οὐρανοῦ ἔδωκεν αὐτοῖς. Ἄρτον ἀγγέλων ἔφαγεν
 ἄνθρωπος, ἐπισιτισμὸν ἀπέστειλεν αὐτοῖς εἰς
 πλησμονήν. Μήποτε γὰρ δι’ ἀδυναμίαν τοῦ
 πληρῶσαι τὴν αἴτησιν τὸν Θεὸν ὀργισθῆναι νομίσωσι, τὴν
 μὲν βλασφήμων καὶ οὐκ αἰτούντων, πῶς δεῖ πρεσβεύεσθαι
 παρὰ Θεοῦ, πῦρ ἐν αὐτοῖς ἀνάψας ἐπήγαγεν, ὥστε καὶ τὸ
 χωρίον ἐμπυρισμόν, πολλῆς ἐν αὐτῷ τοῦ λαοῦ μοίρας
 ἐμπρησθείσης, ὀνομάζεσθαι. Μετὰ δὲ τοῦτο τὰ αἰτηθέντα
 ἔδωκεν. Ἄρτον γε μὴν οὐρανοῦ καὶ ἄρτον ἀγγέλων τὸ μάννα
 καλεῖ, ἐπειδήπερ οὐ χερσὶν ἀνθρωπίναις παρεσκεύαστο· ἐξ
 οὐρανοῦ δέ, ἔνθα τῶν ἀγγέλων ὁ χορός, ἐφέρετο.
 Ἐπισιτισμὸν γὰρ αὐτοῖς ποῖον εἰς πλησμονὴν ἀπέστειλεν,
 ἔχει σαφῶς τὰ ἑπόμενα· Ἀπῆρε νότον ἐξ οὐρανοῦ,
 καὶ ἐπήγαγεν ἐν τῇ δυνάμει αὐτοῦ λίβα. Καὶ ἔβρεξεν ἐπ’
 αὐτοὺς ὡσεὶ χνοῦν σάρκας, καὶ ὡσεὶ ἄμμον θαλασσῶν
 πετεινὰ πτερωτά. Ἕτοιμα τῷ Θεῷ τὰ ἀγαθά· καιρῷ
 δὲ ὅμως παρ’ αὐτῷ τῷ δέοντι φυλαττόμενα. Ὅθεν τὸν τῶν
 Ἰουδαίων λαὸν κορῆσαι βουλόμενος, οὐ κοινήν τινα (καινήν
 τινα) δημιουργίαν παρήγαγε νότον καὶ λίβα νικήσας. Οὗτοι γὰρ ἐν τοῖς
 χώροις τοῖς θερμοτέροις πνέουσιν, ἔνθα τὸ τῆς
 ὀρτυγομήτρας δημιουργὸς ἔταξε διαγίνεσθαι, καὶ καθάπερ
 ἐκ θησαυρῶν ἑτοίμων τὸ σκοπηθὲν ἐπλήρωσεν. Ἡμεῖς δὲ μὴ
 πάντως ὑπερβολικῶς εἰρῆσθαι ταῦτα τῷ προφήτῃ νομίσωμεν,
 ὅτι Ἔβρεξεν ὡσεὶ χνοῦν σάρκας, καὶ ὡσεὶ ἄμμον
 θαλασσῶν πετεινὰ πτερωτά. Ἄπειρα γὰρ τοῦ Θεοῦ
 τὰ δημιουργήματα καὶ ἡμῖν ἀγνοούμενα. Τοσοῦτον τοίνυν ἦν
 τῶν ὀρνέων τὸ πλῆθος, ὥστε μὴ λίνοις μηδὲ παγίσιν ἢ
 μηχαναῖς ἄλλαις, χερσὶ δὲ πρὸς τὴν θήραν ἑτοίμην οὖσαν
 καὶ προκειμένην χρήσασθαι, ὡς τὰ ἑξῆς παρίστησι μάλιστα.
 Καὶ ἐπέπεσον εἰς μέσον τῆς παρεμβολῆς αὐτῶν,
 κύκλῳ τῶν σκηνωμάτων αὐτῶν. Καὶ ἔφαγον, καὶ
 ἐνεπλήσθησαν σφόδρα. Οὐκοῦν καὶ τοῦτο πλῆθος
 νόησον λαοῦ, τοσοῦτον μὲν τὸν ἀριθμόν, οὕτω δὲ
 γαστριμάργου κορεσθέντος οὐ πρὸς ἡμέραν μίαν, ἀλλὰ πρὸς
 τριάκοντα, ὡς δυνήσῃ μαθεῖν τὴν παρὰ Μωϋσῇ ἐν τῇ βίβλῳ
 τῶν Ἀριθμῶν ἱστορίαν ἐπερχόμενος. Καὶ τὴν
 ἐπιθυμίαν αὐτῶν ἤνεγκεν αὐτοῖς· οὐκ ἐστερήθησαν ἀπὸ
 τῆς ἐπιθυμίας αὐτῶν. Ἔτι τῆς βρώσεως οὔσης ἐν τῷ
 στόματι αὐτῶν, καὶ ὀργὴ τοῦ Θεοῦ ἀνέβη ἐπ’ αὐτούς, καὶ
 ἀπέκτεινεν ἐν τοῖς πλείοσιν αὐτῶν, καὶ τοὺς ἐκλεκτοὺς
 τοῦ Ἰσραὴλ συνεπόδισεν. Οὐ μάτην ἄρα τὰς
 πολλὰς ἡμῶν αἰτήσεις ὁ Θεὸς ἀναβάλλεται, πρὸς τὸ
 συμφέρον δέ, ἐπειδὴ τῶν ἐπιθυμιῶν αἱ πλεῖσται ἀσύμφοροι
 τοῖς ἀνθρώποις τυγχάνουσιν, ἃς τοῖς ἁμαρτωλοῖς ἐπιτελεῖ
 πολλάκις ὀργιζόμενος. Καὶ τίνος χάριν ἐπιτελεῖ; Μήποτε
 ὡς ἀσθενοῦντα αὐτόν, καθάπερ ἔφημεν, μέμψωνται.
 Ἐπιτελέσας τιμωρεῖται τοὺς λαμβάνοντας, ὅπως καὶ ἡμᾶς
 φοβήσῃ μηδαμῶς βιάζεσθαι τὸν Θεὸν ταῖς ἀθέσμοις
 αἰτήσεσι. Τοιγαροῦν τοῖς Ἰουδαίοις τὴν ἐπιθυμίαν τῆς
 βρώσεως ἔδωκεν, ἔτι δὲ αὐτῶν ἐσθιόντων ἐπήγαγε τὴν
 ὀργήν, ἀποκτείνας αὐτῶν τοὺς πίονας, δηλαδὴ τοὺς
 παχυσάρκους, καὶ συμποδίσας τοὺς ἐκλεκτούς, οὐ τοὺς ἐν
 ἀρεταῖς λογάδας, ἀλλὰ τοὺς ἐν κακίᾳ· εἰσὶ γὰρ ἐν πονηρίᾳ
 ἐξαίρετοι. Ἐν πᾶσι τούτοις ἥμαρτον ἔτι, καὶ οὐκ
 ἐπίστευσαν ἐν τοῖς θαυμασίοις αὐτοῦ. Καὶ ἐξέλιπον ἐν
 ματαιότητι αἱ ἡμέραι αὐτῶν, καὶ τὰ ἔτη αὐτῶν μετὰ
 σπουδῆς. 
 
 εʹ. Ἐκπλήττεται τὸ τῶν Ἰουδαίων ἀπειθὲς ὁ προφήτης καὶ
 σκληροκάρδιον, ὅτι περ οὐ μόνον οἷς ἔσχον εὖ, ἀλλὰ καὶ
 οἷς ἐπαιδεύοντο, ἀναισθητοῦντες ἔμενον, καὶ ἡμάρτανον
 ἔτι· τουτέστιν, ἁμαρτίας ἁμαρτίαις προσετίθησαν. Ἐποίουν
 δὲ τοῦτο, ἐπειδὴ ἐν τοῖς θαυμασίοις τοῦ Θεοῦ οὐκ
 ἐπίστευσαν· τουτέστι, πληροφορίαν ἢ πίστιν οὐκ
 ἐκέκτηντο. Τὰ γινόμενα γὰρ θαύματα καὶ σημεῖα ἀπὸ
 ταὐτομάτου συμβαίνειν, καθάπερ ἔθος τοῖς ἀσεβοῦσιν,
 ἐνόμιζον. Διὰ τοῦτο αἱ ἡμέραι αὐτῶν μετὰ σπουδῆς
 ἐξέλιπον· ἔκλειψιν δέ, οὐ τὴν ὀλιγότητα τοῦ χρόνου
 πάντως, ἀλλὰ τὴν ἀκαρπίαν τῶν ἀρετῶν λέγει. Πᾶς γὰρ ὁ μὴ
 βιώσας ἐν ἀρεταῖς, κἂν τύχῃ γεγονὼς πολυχρόνιος, ὅμως ἐν
 ἡμερῶν ἐκλείψει, τουτέστιν ἄωρος, τελευτᾷ, μὴ
 καρποφορήσας ταῦτα, ὧν ἕνεκα τὸν βίον εἰσῆλθε τὸν
 ἀνθρώπινον. Διὸ πλήρεις ἡμερῶν τὸν Ἀβραὰμ ἡ Γραφὴ καλεῖ,
 καὶ τὸν Ἰώβ, καίτοι πολλῶν ἔτη ζησάντων πλείονα.
 Ὅταν ἀπέκτεινεν αὐτούς, τότε ἐξεζήτουν αὐτόν,
 καὶ ἐπέστρεφον καὶ ὤρθριζον πρὸς τὸν Θεόν. Καὶ
 ἐμνήσθησαν, ὅτι ὁ Θεὸς βοηθὸς αὐτῶν ἐστι, καὶ ὁ Θεὸς ὁ
 ὕψιστος λυτρωτὴς αὐτῶν ἐστι. Τὸ μὲν οὖν ὄντως
 καλὸν διαπαντὸς μεμνῆσθαι Θεοῦ· ὥστε καὶ παρὰ τὰς
 εὐπραγίας ἐπικαλεῖσθαι τὴν παρ’ αὐτοῦ βοήθειαν. Ἐὰν γὰρ
 ἡμεῖς αὐτοῦ μνημονεύσωμεν εὐθηνούμενοι, τότε καὶ αὐτὸς
 ἡμῶν θλιβομένων μιμνήσκεται. Τὸ δὲ ἄκοντα καὶ
 μαστιζόμενον ἐπιζητεῖν αὐτόν, οὐκ ἀπὸ γνώμης
 ἐπιστρέφειν, ὁμολογεῖν δὲ πρὸς ἀνάγκην, ὅτι βοηθὸν τὸν
 Θεὸν καὶ λυτρωτὴν ἔχουσι, τοῦτο πονηρῶν οἰκετῶν καὶ
 ἀγνωμόνων ἴδιον· οἷς ὁ δεσπότης χάριν τῆς ὁμολογίας ὁρῶν
 αὐτὴν ἠναγκασμένην, οὐκ εἴσεται. Πολὺ δὲ μᾶλλον ὁ Θεός·
 οὐδὲ γὰρ ἀγνοεῖ τῶν δολερῶν ἀνδρῶν καὶ πονηρῶν τὴν
 ὑπόκρισιν, ἧς σαφῶς τὰ ἐχόμενα μέμνηται. Καὶ
 ἠγάπησαν αὐτὸν ἐν τῷ στόματι αὐτῶν, καὶ τῇ γλώσσῃ
 αὐτῶν ἐψεύσαντο αὐτῷ. Ἡ δὲ καρδία αὐτῶν οὐκ εὐθεῖα
 μετ’ αὐτοῦ, καὶ οὐκ ἐπιστώθησαν ἐν τῇ διαθήκῃ
 αὐτοῦ. Τούτοις ὅμοια καὶ Ἡσαΐας τοῖς Ἰουδαίοις
 ἐμέμψατο· Ὁ λαὸς οὗτος τοῖς χείλεσί με ἀγαπᾷ, ἡ
 δὲ καρδία αὐτῶν πόῤῥω ἀπέχει ἀπ’ ἐμοῦ. Πῶς δὲ
 τοῦτο ἐλέγχεται; Πολλοὺς γὰρ καὶ νῦν μόνῃ τῇ γλώσσῃ
 θεοσεβεῖς εὑρίσκομεν· ὅταν, ὥς φησιν ὁ προφήτης, ἐν τῇ
 διαθήκῃ αὐτοῦ μὴ πιστωθῶσιν. Ὅταν γὰρ ταῖς ἐντολαῖς τοῦ
 Θεοῦ μὴ πιστεύσωσιν, ἐλέγχονται μηδεμίαν πρὸς τὸν ἐντειλάμενον σχέσιν ἀγαθὴν ἢ
 συνείδησιν ἔχοντες· περὶ ὧν Παῦλος ἔλεγε· Θεὸν
 ὁμολογοῦσιν εἰδέναι, τοῖς δὲ ἔργοις ἀρνοῦνται. Αὐτὸς
 δέ ἐστιν οἰκτίρμων, καὶ ἱλάσεται ταῖς ἀμαρτίαις αὐτῶν,
 καὶ οὐ διαφθερεῖ. Καὶ πληθυνεῖ τοῦ ἀποστρέψαι τὸν
 θυμὸν αὐτοῦ, καὶ οὐχὶ ἐκκαύσει πᾶσαν τὴν ὀργὴν
 αὐτοῦ. 
 Ἱλάσεται, πότε; Μέλλοντα γὰρ μηνύσας
 καιρόν, ἄντικρυς τὴν τοῦ Χριστοῦ σάρκωσιν προσηγόρευσεν,
 ἐπειδὴ αὐτὸν ὁ Πατὴρ ἱλασμὸν ταῖς ἡμετέραις ἁμαρτίαις
 ἀπέστειλεν, ὃς τοσοῦτον μέν ἐστιν οἰκτίρμων, ὥστε πρῶτον
 κήρυγμα θέσθαι τοῖς ἀνθρώποις τὴν μετάνοιαν· εὑρὼν δὲ
 καὶ διαφθορᾶς ἄξιον τῶν Ἰουδαίων τὸν λαόν, οὐ
 διέφθειρεν. Οὐ γὰρ εἰς τέλος ἠφάνισεν, σπέρμα δὲ αὐτοῖς
 ἀφῆκε καὶ κατάλειμμα τοὺς ἀποστόλους τοὺς ἐξ αὐτῶν
 πιστεύσαντας. Περὶ ὧν Ἡσαΐας ἔλεγεν, Εἰ μὴ Κύριος
 Σαβαὼθ ἐγκατέλιπεν ἡμῖν σπέρμα, ὡς Σόδομα ἂν
 ἐγενήθημεν, καὶ ὡς Γόμοῤῥα ἂν ὡμοιώθημεν. 
 Ἐπλήθυνε τοίνυν τὸ ἔλεος αὐτοῦ, καὶ τὸν θυμὸν αὐτοῦ διὰ
 τοῦτο ἀπέστρεψεν. Πῶς δὲ ἀπέστρεψεν; Πᾶσαν αὐτοῦ τὴν
 ὀργὴν οὐκ ἐξέκαυσε. Μερικὴν αὐτὴν ἀνῆψε, κατὰ τοῦ ναοῦ
 ἐπαγαγὼν καὶ τῆς ἀρχαίας πόλεως· ὡς εἴ γε πᾶσαν
 ἐξέκαυσε, τῷ ναῷ καὶ ὁ λαὸς συναπώλλυτο, καὶ μετὰ τῆς
 πόλεως, καθάπερ ἐν Σοδόμοις, ἡ χώρα διεφθείρετο.
 Καὶ ἐμνήσθη ὅτι σάρξ εἰσι, πνεῦμα πορευόμενον,
 καὶ οὐκ ἐπιστρέφον. Ὁπότε [Οὔποτε] γὰρ ὁ Θεὸς
 πῶς ἔχομεν φύσεως ἢ ἀσθενείας ἐπιλανθάνεται; [.] Ἀλλὰ
 περὶ Υἱοῦ τοῦ σαρκωθέντος δι’ ἡμᾶς ταῦτα λέγεται, ὃς οὐ
 μόνον ὡς ποιητὴς γινώσκει τὰ ἡμέτερα, ἀλλὰ καὶ σαρκωθεὶς
 αὐτῇ τῇ πείρᾳ τὴν ἀσθένειαν τὴν ἡμετέραν ἔμαθεν· ὥστε
 καὶ Παῦλον περὶ αὐτοῦ λέγειν· Καίπερ ὢν Υἱός,
 ἔμαθεν ἀφ’ ὧν ἔπαθε τὴν ὑπακοήν· καὶ πάλιν, Ἐν ᾧ
 πέπονθεν αὐτὸς πειρασθείς, δύναται τοῖς πειραζομένοις
 βοηθῆσαι ... [Ὅτι] τοίνυν Ὁ Λόγος σὰρξ
 ἐγένετο , ἐμνήσθη ὅτι σάρξ ἐσμεν· τουτέστιν,
 ἔγνω τῇ πείρᾳ τὸ τῆς ἡμετέρας σαρκὸς ἀσθενές. Σάρκα δὲ
 ὅλον λέγει τὸν ἄνθρωπον. Διόπερ προσέφερε, Πνεῦμα
 πορευόμενον, καὶ οὐκ ἐπιστρέφον. Οὐκέτι γὰρ
 εἰς τὸν παρόντα βίον ἐπιστρέφομεν. Ὥστε καὶ νήφειν
 τούτου χάριν ὀφείλομεν, ὁδὸν πορευόμενοι, εἰς ἣν οὐδαμῶς
 ἐπιστρέψαι δυνάμεθα. Ποσάκις παρεπίκραναν αὐτὸν
 ἐν τῇ ἐρήμῳ, παρώργισαν αὐτὸν ἐν γῇ ἀνύδρῳ; Καὶ
 ἐπέστρεψαν καὶ ἐπείρασαν τὸν Θεόν, καὶ τὸν Ἅγιον τοῦ
 Ἰσραὴλ παρώξυναν. Θαυμάζει τὴν ποσότητα τῆς
 Ἰουδαϊκῆς πονηρίας· ὁμοῦ δὲ καὶ τὴν ποιότητα, ὅτιπερ οὐ
 μόνον πολλάκις παρεπίκραναν τὸν Θεόν, ἀλλὰ καὶ ἐν ἐρήμῳ,
 ἔνθα μᾶλλον ἐχρῆν κατανενύχθαι, καὶ πρὸς οὐρανὸν
 βλέπειν, οὐδενὸς αὐτοὺς τῶν οἷα συμβαίνουσι κατὰ τὰς
 πόλεις ἀπατῶντος ἢ δελεάζοντος· ἀλλὰ καὶ Ἐν
 ἀνύδρῳ παρώργισαν, ὅτε ταπεινοὺς ἐχρῆν
 διψῶντας εἶναι, ἀλαζόνες φαινόμενοι. Εἶτα ἐπιστρέφοντες
 οὐκ εἰς δικαιοσύνην, ἀλλ’ εἰς ἑτέραν κακίαν ἐπέστρεφον,
 πειράζοντες τὸν Θεὸν (ἦν δὲ παραπληξίας πειράζειν τὸν
 πάντα ἐπιστάμενον), καὶ τὸν Ἅγιον τοῦ
 Ἰσραὴλ παροξύνοντες. Λέγει δὲ τὸν Χριστόν,
 περὶ οὗ καὶ Ἡσαῖας ἔλεγε· Τίνι με ὡμοιώσατε, καὶ
 ὑψωθήσομαι; εἶπεν ὁ Ἅγιος· τὸν σταυρὸν
 προμηνύων· οὕτω γὰρ αὐτὸν καὶ ὁ Χριστὸς
 προσηγόρευσεν. 
 ϛʹ. Τίνος δὲ ἄρα χάριν ἐν τῇ ἐρήμῳ οὐ μόνον τὸν Θεὸν
 παρεπίκραναν, φησὶ δὲ τὸν Πατέρα, ἀλλὰ καὶ τὸν Ἅγιον τοῦ
 Ἰσραὴλ παρώξυναν, δηλαδὴ τὸν Υἱόν; Ἐπειδὴ πέτρα μὲν ἦν
 αὐτοῖς ἀκολουθοῦσα ὁ Χριστός, ἠπίστησαν δέ, εἰ ἀπὸ
 πέτρας αὐτοῖς ὕδωρ ἐξαγαγεῖν καὶ χορηγῆσαι δύναται· ὥστε
 καὶ τὸν Μωϋσέα λέγειν· Ἀκούσατέ μου, οἱ ἀπειθεῖς· μὴ ἐκ
 τῆς πέτρας ταύτης ἐξάξομεν ὑμῖν ὕδωρ; Τοιγαροῦν πρὸς
 αὐτοὺς ἀγανακτήσας ὁ Θεὸς ἔλεγε· Ὅτι οὐκ
 ἐπιστεύσατέ μοι, ἁγιάσαι με ἐναντίον τῶν υἱῶν
 Ἰσραήλ, καὶ τὰ τούτοις ἑπόμενα. Οὐκ
 ἐμνήσθησαν τῆς χειρὸς αὐτοῦ, ἡμέρας ἧς ἐλυτρώσατο
 αὐτοὺς ἐκ χειρὸς θλίβοντος. Ὡς ἔθετο ἐν Αἰγύπτῳ τὰ
 σημεῖα αὐτοῦ, καὶ τὰ τέρατα αὐτοῦ ἐν πεδίῳ
 Τάνεως. Χεῖρα πάλιν τοῦ Θεοῦ, δηλαδὴ τοῦ
 Πατρός, τὸν Χριστὸν εἰκότως καλεῖ, ἐπειδὴ Δι’
 αὐτοῦ πάντα ἐγένετο, καὶ χωρὶς αὐτοῦ ἐγένετο οὐδὲ
 ἕν· ὥστε καὶ ἕτερον προφήτην λέγειν· Ἡ
 γὰρ χεὶρ Κυρίου ἐποίησε ταῦτα πάντα. Τούτου
 τοίνυν οὐκ ἐμνήσθησαν, ὅστις αὐτοὺς ἐκ χειρὸς θλίβοντος,
 λέγει δὲ τοῦ Φαραώ, ἐλυτρώσατο, κατὰ τὴν ἡμέραν τῆς
 ἐξόδου· ἡνίκα περὶ μέσην νύκτα εἰσελθών, ἐπάταξε τὰ τῆς
 Αἰγύπτου πρωτότοκα, αὐτὸς ἐν Αἰγύπτῳ τὰ σημεῖα καὶ τὰ
 τέρατα ἐν πεδίῳ Τάνεως ἔθετο, ἐν ᾧ καὶ τὰ βασίλεια ἦν
 Φαραώ· οὐκ ἐπειδὴ τὸν Πατέρα
 τῆς τότε θαυματουργίας χωρίζομεν, ἀλλ’ ἐπειδὴ πάντα ὅσα
 ὁ Πατὴρ ἐργάζεται, καὶ ὁ Υἱὸς ὁμοίως ποιεῖ. Πλὴν ὅτι
 σημεῖα τὰ κατὰ φύσιν λέγει, οἷον τὴν ἀκρίδα (φύσις γὰρ
 αὐτῇ λυμαίνεσθαι τοὺς καρποὺς), θαύματα δὲ τὰ ὑπὲρ
 φύσιν, οἷον ὑπῆρχεν ὁ βάτραχος· οὐδὲ γὰρ φύσις αὐτῷ ἔξω
 τῶν ὑδάτων ἐπιτρέχειν καὶ βόσκεσθαι. Τὸ αὐτὸ καὶ χάλαζα
 ἡ κεκραμένη πυρί, καὶ ὁ ποταμὸς εἰς αἷμα τραπείς· παρὰ
 φύσιν γὰρ ἑκάτερον τούτων σημεῖον ἐτύγχανε. Καὶ
 μετέστρεψεν εἰς αἷμα τοὺς ποταμοὺς αὐτῶν, καὶ τὰ
 ὀμβρήματα αὐτῶν, ὅπως μὴ πίωσιν. Ὀμβρήματα
 λέγει τὰ τῶν ὑετῶν ὕδατα, ἐπειδὴ πᾶν ὕδωρ οὐ μόνον τὸ ἐν
 πηγαῖς καὶ ποταμοῖς, ἀλλὰ καὶ τὸ ἐν τοῖς ξύλοις, καὶ τὸ
 ἐν τοῖς λίθοις, ὁ Μωϋσῆς εἰς αἷμα, προστάξαντος τοῦ
 Θεοῦ, μετεβέβληκεν· ὥστε μὴ μερικὴν ἐξουσίαν τὸν Θεὸν
 νομισθῆναι, τὸν παρὰ τῶν Ἑβραίων προσκυνούμενον, πάντων
 δὲ ποιητὴν τῶν στοιχείων καὶ ἄρχοντα. Ἑλλήνων γὰρ παῖδες
 τοῖς αὐτῶν θεοῖς μερικάς τινας ἐξουσίας προσγράφουσι.
 Τούτου χάριν πᾶσαν ἐφεξῆς τὴν δημιουργίαν ἐπέρχεται, ὡς
 μαρτυρῆσαι τὰ ἑπόμενα δύναται. Ἐξαπέστειλεν εἰς
 αὐτοὺς κυνόμυιαν, καὶ κατέφαγεν αὐτούς, καὶ βάτραχον,
 καὶ διέφθειρεν αὐτούς. Καὶ ἔδωκε τῇ ἐρυσίβῃ τοὺς
 καρποὺς αὐτῶν, καὶ τοὺς πόνους αὐτῶν τῇ ἀκρίδι.
 Ἀπέκτεινεν ἐν χαλάζῃ τὴν ἄμπελον αὐτῶν, καὶ τὰς
 συκαμίνους αὐτῶν ἐν τῇ πάχνῃ. Καὶ παρέδωκεν εἰς
 χάλαζαν τὰ κτήνη αὐτῶν, καὶ τὴν ὕπαρξιν αὐτῶν τῷ
 πυρί. Ἑτέρα μὲν ἡ τῶν σημείων τάξις τῶν ἐν
 Αἰγύπτῳ πραχθέντων, ἣν ὁ Μωϋσῆς ἐξέθετο. Οὐδὲ γὰρ ταύτης
 ὁ λόγος νῦν τῷ προφήτῃ· σκοπὸς δὲ ὅλα τὰ στοιχεῖα
 δεῖξαι, προστάγματι Θεοῦ κατὰ τοῦ Φαραὼ στρατευσάμενα.
 Ὅρα δὲ ὅπως ἑκάστῃ πληγῇ τὸ συμβὰν ἐξ αὐτῆς οἰκείως
 ἀποδέδωκεν. Περὶ μὲν γὰρ τῆς κυνομυίας φησί, Κατέφαγεν
 αὐτούς, ἐπειδήπερ οὐ τοῖς καρποῖς, ἀλλὰ τοῖς ἀνθρώποις
 ἐπέτρεχε· περὶ δὲ τῶν βατράχων, Διέφθειρεν
 αὐτούς. Ἐποίουν γὰρ τοῦτο οὐ μόνον εἰς τοὺς
 οἴκους, ἀλλὰ καὶ τοὺς κλιβάνους ἕρποντες, τροφάς τε
 αὐτῶν πάσας τὰς ἀναγκαίας ἥρπαζον· καὶ κατὰ τοῦτον
 εἰκότως τὸν λόγον διέφθειραν. Ἀλλὰ καὶ τεθνηκότες
 ὀζεῖσαι τὴν γῆν ἐπ’ αὐτοῖς πεποιήκασι, καὶ φθορὰ πάλιν
 ἀπὸ τῆς ἐντεῦθεν εἰκότως δυσωδίας ἐτίκτετο. Τοὺς γὰρ δὴ
 πόνους αὐτῶν καὶ τοὺς καρποὺς αὐτῶν, τῇ ἀκρίδι δοθῆναί
 φησι, καὶ τῇ ἐρυσίβῃ, ἐπειδὴ τούτων ἡ λύμη περὶ μόνους
 τοὺς καρποὺς καὶ ἐν οὐδενὶ ἑτέρῳ γίνεται. Ἐρυσίβην δὲ
 ἀκούων μὴ θαύμαζε ὡς ταῖς παρὰ Μωϋσέως οὐκ ἐγκειμένην
 πληγαῖς· λέγει δὲ τὸ μικρὸν καὶ ἀτελὲς τῆς ἀκρίδος
 γένος· ὅθεν Βροῦχον Ἀκύλας ἀντὶ τῆς
 ἐρυσίβης ἐκδέδωκε. Καλῶς δὲ
 ἀποκτανθῆναι τὴν ἄμπελον τῇ χαλάζῃ φησί· ἀναιρετικὴ γὰρ
 αὐτῆς τῶν καρπῶν καὶ τῶν κλημάτων καθέστηκε μάλιστα. Ἔτι
 δὲ καὶ τὰς συκαμίνους τῇ πάχνῃ, ἐπειδὴ κρυμὸν τὸ φυτὸν
 οὐχ ὑφίσταται, ὥστε τοῖς χώροις μόνοις τοῖς θερμοτέροις
 πέφυκε τρέφεσθαι· ἐποίει δὲ τὴν πάχνην ἡ χάλαζα. Ἀλλὰ
 μὴν καὶ τὸ πῦρ, οὗπερ ἑξῆς ἐμνημόνευσεν· εἶπεν
 ἀποκτανθῆναι τὰ κτήνη τῇ χαλάζῃ, καὶ τὴν ὕπαρξιν αὐτῶν
 τῷ πυρί· δηλαδὴ τὸν ἀπὸ τῆς γῆς πλοῦτον· τοῦτο γὰρ
 προσηγόρευσεν ὕπαρξιν· ὡς τῆς χαλάζης καὶ τοῦ πυρὸς
 διατρεχούσης, καὶ ὅλον δαπανωμένων τῶν βλαστημάτων,
 ἐφθείρετο· καὶ ἦν τὸ θαῦμα διὰ τοῦτο τεράστιον, πυρὸς ἐν
 ὕδατι τρέχοντος. 
 ζʹ. Σὺ δὲ τῷ δυνατῷ καὶ σαφεῖ καὶ συντόμῳ προσέχων τῶν
 προφητικῶν λέξεων, θαύμαζε τὴν σοφίαν τοῦ Πνεύματος·
 μόνη γὰρ φθέγγεται καίρια. Ἐξαπέστειλεν εἰς
 αὐτοὺς ὀργὴν θυμοῦ αὐτοῦ, θυμόν, καὶ ὀργήν, καὶ
 θλίψιν, ἀποστολὴν δι’ ἀγγέλων πονηρῶν· οὐ τὴν
 φύσιν πονηρῶν, οὐδὲ τὸν σκοπόν· οὐδὲ γὰρ τοιούτοις
 ἀγγέλοις ὁ Θεὸς εἰς διακονίαν κέχρηται· ἀλλὰ πονηροὺς
 προσηγόρευσεν, ἐπειδὴ πόνους καὶ κακώσεις κελευσθέντες
 ἐπέφερον. Ὅθεν καὶ πονηρὰν τὴν ἡμέραν τῆς κρίσεως ὡς
 ἀναγκῶν καὶ πόνων τοῖς ἁμαρτωλοῖς γέμουσαν, αὐτὸς οὗτος
 ὁ ψαλμῳδὸς ὀνομάζων φησί· Μακάριος ὁ συνιὼν ἐπὶ
 πτωχὸν καὶ πένητα· ἐν ἡμέρᾳ πονηρᾷ ῥύσεται αὐτὸν ὁ
 Κύριος. Ὀργὴν δὲ καὶ θυμόν· εἶτα πάλιν
 Θυμὸν καὶ ὀργὴν καὶ θλίψιν ἐν τοῖς
 στίχοις τοῖς παροῦσιν ἐκτίθεται, οὐ διάφορά τινα λέγων,
 ἀλλ’ οὐδὲ μάτην τὰς αὐτὰς λέξεις ἀνακυκλῶν, ἀλλὰ τὸ
 πλῆθος ἀπαγγέλλων τῆς τοῦ
 Θεοῦ κινήσεως. Ὡδοποίησε τρίβον τῇ ὀργῇ
 αὐτοῦ. Τίνα τρόπον; Καρτερήσας ἐπὶ πολὺ καὶ
 μακροθυμήσας τούτοις, οἵτινες αὐτὴν ἔμενον (ἔμελλον),
 ὑποδέχεσθαι· κατ’ ἐκεῖνο γὰρ Ὡδοποίησε τρίβον τῇ
 οἰκείᾳ ὀργῇ· δεικνὺς ὅτι δικαίως αὐτὴν καὶ
 κατὰ καιρὸν ἐπιφέρει τοῖς διορθωθῆναι μὴ θέλουσι.
 Μαρτυρεῖ γὰρ τοῦτο καὶ τὰ ἑπόμενα. Οὐκ ἐφείσατο
 ἀπὸ θανάτου τῶν ψυχῶν αὐτῶν. Λέγει γὰρ τὴν
 αἰτίαν ἧς ἕνεκα οὐκ ἐφείσατο· ἦν δὲ ὁ θάνατος τῶν ψυχῶν
 αὐτῶν, ἡ ἁμαρτία δηλαδή. Ψυχὴ γὰρ ἁμαρτάνουσα,
 αὐτὴ ἀποθανεῖται· καὶ πάλιν, Θάνατος
 ἁμαρτωλῶν πονηρός. Διὰ τοῦτο τοίνυν οὐκ
 ἐφείσατο· οἱ γὰρ ἑαυτῶν μὴ φεισάμενοι, ἀλλὰ τὰς ψυχὰς
 ἐκδεδωκότες εἰς θάνατον, ἀναγκαίως φειδοῦς οὐκ
 ἐτύγχανον. Ἀξίως τοίνυν μὴ φεισάμενος ὅρα ποῖον ἐπήγαγε.
 Καὶ τὰ κτήνη αὐτῶν εἰς θάνατον συνέκλεισε. Καὶ
 ἐπάταξε πᾶν πρωτότοκον ἐν γῇ Αἰγύπτῳ, ἀπαρχὴν παντὸς
 πόνου αὐτῶν ἐν τοῖς σκηνώμασι Χάμ. Πολλῇ καὶ
 περὶ τοὺς παιδευομένους ὁ Θεὸς φιλανθρωπίᾳ κέχρηται, ἀπὸ
 τῶν ἐλαττόνων ἀρχόμενος, ὥστε σωφρονισθέντας κερδᾶναι τὰ
 μείζονα· διὰ τοῦτο τὰ κτήνη πρότερα τῶν Αἰγυπτίων
 συνέκλεισεν εἰς θάνατον· ἀναισθήτους δὲ εὑρών, ἐπάταξε
 τὰ πρωτότοκα, ὥστε οὐκ ἂν τὴν τῶν πρωτοτόκων ἐπήγαγε
 πληγήν, εἰ τῷ θανάτῳ τῶν κτηνῶν σωφρονισθέντες ἀνένηψαν.
 Καλῶς δὲ τὰ πρωτότοκα αὐτῶν ἀπαρχὴν πόνων ἐκάλεσεν,
 ἀναμνῆσαι τῆς κατάρας τῆς γεγραμμένης ἐπὶ τῇ Εὔᾳ
 βουλόμενος· Ἐν λύπαις τέξῃ τέκνα· 
 γενέσθαι δὲ τὴν πληγὴν τῶν πρωτοτόκων ἔφησεν ἐν τοῖς
 σκηνώμασι Χάμ. Οἶκος γὰρ καὶ σκηνώματα Χὰμ ἡ τῶν
 Αἰγυπτίων γῆ δικαίως ἐλέγετο, οὐ μόνον ἐπειδὴ πατὴρ Χὰμ
 τοῦ Μεστρέμ, ἀφ’ οὗ τὸ γένος τῶν Αἰγυπτίων ἐτύγχανεν,
 ἀλλ’ ἐπειδὴ καὶ τὴν ἐκείνων κακίαν ἐζήλωσαν. Καὶ
 ἀπῆρεν ὡς πρόβατα τὸν λαὸν αὐτοῦ, καὶ ἀνήγαγεν αὐτοὺς
 ὡσεὶ ποίμνιον ἐν ἐρήμῳ. Τοῖς μὲν ἐχθροῖς,
 φησί, κατὰ τρόπον τὸν ἔμπροσθεν εἰρημένον ἐκέχρητο· τὸν
 ἑαυτοῦ δὲ λαὸν ἀπῆρεν ὡς πρόβατα, καὶ ἀνήγαγεν ἐν ἐρήμῳ,
 ὡς ποίμνιον αὐτὸς ὁδηγῶν δηλαδή, καὶ νομὰς αὐτοῖς
 ὑποδεικνύς, καὶ τῶν θηρίων λυτρούμενος, καὶ σύριγγι μὲν
 τὰ συνηγμένα συγκροτῶν, τῇ βακτηρίᾳ δὲ ἐπιστρέφων τὰ
 πλανώμενα. Ταῦτα γὰρ καὶ τούτων πλείονα, ποιμνίων
 μνημονεύσας καὶ προβάτων, ἐδήλωσε. Καὶ ὡδήγησεν
 αὐτοὺς ἐπ’ ἐλπίδι, καὶ οὐκ ἐδειλίασαν, καὶ τοὺς
 ἐχθροὺς αὐτῶν ἐκάλυψε θάλασσα. Ἐπ’ ἐλπίδι,
 ποίᾳ; Τῇ πρὸς τοὺς πατέρας γενομένῃ ἐπαγγελίᾳ εὔδηλον·
 φησὶ γὰρ τῷ Ἀβραάμ· Γινώσκων γνώσῃ ὅτι πάροικον
 ἔσται τὸ σπέρμα σου ἐν γῇ οὐκ ἰδίᾳ, καὶ δουλώσουσιν
 αὐτῇ καὶ κακώσουσι, καὶ ταπεινώσουσιν ἔτη τετρακόσια.
 Τὸ δὲ ἔθνος ᾧ ἐὰν δουλεύσωσι κρινῶ ἐγώ, καὶ
 ἐξελεύσονται ὧδε μετὰ ἀποσκευῆς πολλῆς. Ταύτῃ
 τοίνυν τῇ ἐλπίδι ὁδηγούμενοι, οὐκ ἐδειλίασαν τὴν ἐρυθρὰν
 πεζεύοντες θάλασσαν, ἥτις αὐτῶν τοὺς ἐχθροὺς ἐπεκάλυψε,
 καὶ τάφος τὸ ὕδωρ ἐπιδραμὸν τοῖς Αἰγυπτίοις ἐγένετο.
 Καὶ εἰσήγαγεν αὐτοὺς εἰς ὄρος ἁγιάσματος αὐτοῦ,
 ὄρος τοῦτο ὃ ἐκτήσατο ἡ δεξιὰ αὐτοῦ. Ὄρος
 ἁγιάσματος τὴν Ἱερουσαλὴμ λέγει, οὐ τοσοῦτον διὰ τὸ
 πρότερον ἐν αὐτῇ κατασκηνῶσαν ἁγίασμα, δηλαδὴ τὴν
 κιβωτόν, ὅσον διὰ τὴν δευτέραν κιβωτὸν τὴν τοῦ Κυρίου
 σάρκα. Ἐκεῖνο γὰρ ὄντως ὑπῆρχεν ἁγίασμα, διόπερ καὶ
 κτῆσις τῆς αὐτοῦ δεξιᾶς τῆς τοῦ Χριστοῦ προσηγόρευται·
 ἐκτήσατο δὲ αὐτὴν οὐχ ὅπλοις, ἀλλὰ τοῖς ὑπὲρ ἡμῶν
 θαύμασι καὶ παθήμασι. Καὶ ἐξέβαλεν ἀπὸ προσώπου
 αὐτῶν ἔθνη, καὶ ἐκληροδότησεν αὐτοὺς ἐν σχοινίῳ
 κληροδοσίας. Καὶ κατεσκήνωσεν ἐν τοῖς σκηνώμασιν αὐτῶν
 τὰς φυλὰς τοῦ Ἰσραήλ. 
 
 ηʹ. Ὀνειδίζει τὸν τῶν Ἰουδαίων λαόν, ὅτι τοσούτων
 ἀγαθῶν ἀπολαύσαντες, ὥστε καὶ κλῆρον μὲν λαβεῖν
 ἀλλότριον, ἐν ἰσότητι δὲ τοῦτον διελέσθαι πολλῇ, τοῦ
 Θεοῦ δεικνύντος ὅτι καθάπερ πατὴρ παισίν, οὕτως τῷ
 Ἰσραὴλ ἐκέχρητο, διόπερ ἐν σχοινίῳ γενέσθαι τὸν κλῆρον,
 πλεονάζοντα μὲν τὴν μερίδα τοῖς πολλοῖς, ἐλαττοῦντα δὲ
 τοῖς ὀλίγοις προσέταξεν, ὥστε τὴν ἰσχυρὰν φυλὴν
 καταδυναστεῦσαι τὴν ἥττονα· ὅμως οὐδὲ τῶν ἐκβληθέντων ἐκ
 προσώπου αὐτῶν ἐθνῶν, οὐδὲ τοῦ ἐκβαλόντος Θεοῦ
 ἐμνημόνευσαν· ἵνα πρὸς αὐτὸν μὲν εὐγνωμονοῦντες μένωσι,
 μηδαμῶς δὲ τὴν τῶν ἐκβληθέντων παρανομίαν ζηλώσωσι,
 μήποτε πάθωσιν ἐκείνοις παραπλήσια. Καὶ ἐπείρασαν
 καὶ παρεπίκραναν τὸν Θεὸν τὸν ὕψιστον, καὶ τὰ μαρτύρια
 αὐτοῦ οὐκ ἐφυλάξαντο. Διπλῆν αὐτῶν ἁμαρτίαν
 ἐκτίθεται. Οὐ μόνον γάρ, φησιν, ἐπείρασαν, ἀλλὰ καὶ παρεπίκραναν· παραπικραίνουσι
 δὲ οἱ μετὰ πεῖραν πρώτην καὶ δευτέραν καὶ πολλοστὴν
 πειράζοντες, ὃ χαλεπὸν μὲν καὶ κατὰ τοῦ τυχόντος
 γινόμενον, πολὺ δὲ μᾶλλον εἰς τὸν Θεὸν τὸν ὕψιστον·
 τουτέστιν, ὡς ἀπειρομεγέθη, πειρηθῆναι παρ’ ἡμῶν μὴ
 δυνάμενον. Ἐφ’ ᾧ μεμψάμενον αὐτοῖς ὅμοια τὸ Πνεῦμα διὰ
 τὴς Ἡσαΐου προφητείας εὑρίσκεται· Ἀκούσατε δή,
 οἶκος Ἰσραήλ· μὴ μικρὸν ὑμῖν ἀγῶνα παρέχειν ἀνθρώποις.
 καὶ πῶς Κυρίῳ παρέχετε ἀγῶνα; Πρὸς τούτοις ὁ
 ψαλμῳδὸς ἔτι κἀκεῖνό φησι, ὅτι Τὰ μαρτύρια αὐτοῦ
 οὐκ ἐφυλάξαντο. Παρέβασαν δὲ καὶ ταῦτα, ἃ μετά
 τινος ἀπειλῆς καὶ διὰ μαρτυρίας νομοθετῶν ἐκτίθεται·
 πολλῆς δὲ τοῦτο ἀλαζονείας καὶ ἀπειθείας ἐτύγχανε.
 Καὶ ἀπέστρεψαν καὶ ἠθέτησαν, καθὼς καὶ οἱ
 πατέρες αὐτῶν μετεστράφησαν εἰς τόξον στρεβλόν. Καὶ
 παρώργισαν αὐτὸν ἐν τοῖς βουνοῖς αὐτῶν, καὶ ἐν τοῖς
 γλυπτοῖς αὐτῶν παρεζήλωσαν αὐτόν. Ἀπὸ τῆς κατὰ
 τὴν ἔρημον γενεᾶς εἰς τὰς ἑξῆς ὁ προφήτης τὸν λόγον
 μετέστησεν· ὃν τρόπον αὐτὸν οἱ πατέρες εἰσεπέμψαντο. Τί
 δὲ ἀθετῆσαι (ἠθέτησαν); Τὰς πρὸς τὸν Θεὸν δηλαδὴ
 συνθήκας, ἂς διὰ Μωϋσέως ἐν τῷ ὄρει Σινᾶ, διὰ Ἰησοῦ δὲ
 τοῦ Ναυῆ ἐν τῇ γῇ τῆς ἐπαγγελίας, μετὰ τὸ παραλαβεῖν
 αὐτήν, ἐν κλήρῳ πεποίηνται. Οὐ μὴν ἔμειναν, ἀλλ’ εἰς
 τόξον μετεστράφησαν στρεβλόν· διόπερ οὐκ ἔτι πέμπειν
 εὐθυβόλως δύνανται· ὥσπερ οὐδὲ ὁ λαὸς τῶν Ἰουδαίων εὐθῆ
 πολιτείαν διαστραφεὶς ἐκέκτητο· ἀλλὰ καὶ τὸν Θεὸν ἐν
 τοῖς βωμοῖς παρώργισαν, καὶ ἐν τοῖς γλυπτοῖς
 παρεζήλωσαν· οὐκ ἐπειδὴ ζῆλος αὐτῷ πρὸς τὰ κωφὰ καὶ
 ἄψυχα εἴδωλα, ἢ δαιμόνια, ἀλλ’ ἐπειδὴ ἐφ’ ἡμῖν
 παραζηλοῖ, ὃν τρόπον πατὴρ ἐπὶ παισίν, ἢ νυμφίος ἐπὶ
 νύμφῃ, τῆς ἡμετέρας σωτηρίας φειδόμενος. Ἤκουσεν
 ὁ Θεός, καὶ ὑπερεῖδε. Πότε γὰρ ὁ Θεὸς οὐκ
 ἀκούει; τί δὲ ἀκοῆς χρῄζει ὁ τοὺς ἡμετέρους λογισμοὺς
 ἐπιστάμενος; Ἀλλὰ καὶ νῦν ἀκοῦσαί φησι, τῷ μὴ
 παραπέμψασθαι, κινηθῆναι δέ, καὶ τούτῳ τὴν ἀκοὴν
 ἐνδείξασθαι. Τί δὲ ἀκούσας ἐποίησεν; Οὐκ ἐπήγαγε πληγήν,
 ἀλλ’ ὑπερεῖδε· πάσης δὲ τοῦτο χαλεπώτερον μάστιγος,
 ὑπεροφθῆναι παρὰ Θεοῦ· μόνῳ γὰρ αὐτοῦ τῷ ὀφθαλμῷ
 σωζόμεθα. Ὅρα τοίνυν ὑπεροφθέντες ἡλίκα πεπόνθασιν.
 Καὶ ἐξουδένωσε σφόδρα τὸν Ἰσραήλ, καὶ ἀπώσατο
 τὴν σκηνὴν Σηλώμ, σκήνωμα ὃ κατεσκήνωσεν ἐν
 ἀνθρώποις. Εἰ μὴ γὰρ σφόδρα τὸν Ἰσραὴλ
 ἐξουδένωσεν, οὐκ ἂν τὴν οἰκείαν σκηνὴν τὴν ἐν αὐτοῖς
 ἀπώσατο, ἐν ᾗ μεσιτείας ἕνεκα τῆς πρὸς αὐτοὺς
 κατεσκήνωσεν. Ἐρεῖς δὲ ἴσως, τίνος χάριν ἀνθρώπων
 ἡμαρτηκότων τὴν σκηνὴν ἀπώσατο τὴν οἰκείαν; Ἐπειδὴ γὰρ
 οὐ χρῄζων· ταύτην ἐκτήσατο· ἐκείνων δὲ ἕνεκεν ὡς
 ἡμαρτηκότων, εἰκότως τῆς πρὸς αὐτοὺς μεσιτείας τὸν τόπον
 ἀπέστραπται. Καὶ τίς ἦν αὕτη ἡ Σηλώμ; Ἧς οὐ μάτην τὸ
 Πνεῦμα ἐμνημόνευσεν, δεῖξαι δὲ βουληθὲν ὅτι καθάπερ,
 ἡμαρτηκότος τοῦ Ἰσραήλ, τὴν Σηλὼμ καταλιπών, ἕτερον
 ἑαυτῷ τόπον τὴν Ἱερουσαλὴμ ὁ Θεὸς ἐξελέξατο· οὕτω καὶ
 ταύτην πάλιν, τῶν οἰκούντων ἀσεβούντων, ἀποστραφήσεται.
 καὶ τὴν ἑαυτοῦ δόξαν ἑτέροις δώσει χωρίοις σεμνύνεσθαι.
 Καὶ παρέδωκεν εἰς αἰχμαλωσίαν τὴν ἰσχὺν αὐτῶν,
 καὶ τὴν καλλονὴν αὐτῶν εἰς χεῖρας ἐχθροῦ. Ἔτι
 περὶ τῆς σκηνῆς διαλέγεται. Τοῦτο γὰρ ἰσχὺς τοῦ λαοῦ καὶ
 κάλλος, διὰ τὴν τῶν ἁγίων λειτουργίαν ἐτύγχανε. Ταύτην
 εἰς αἰχμαλωσίαν, οὐ τὴν παρὰ ἀνθρώπων (οὐδὲ γὰρ τοῦτο
 συνέβη) παρέδωκεν, ἀλλὰ τὴν γενομένην εἰς χεῖρας ἐχθροῦ
 τοῦ νοητοῦ· διόπερ ἑνός, οὐ πολλῶν ἐμνημόνευσε, δηλῶν ἐν
 αὐτῷ τὸν ἐχθρὸν τὸν ἐξαίρετον· ὃν ἔτι μᾶλλον οἱ λοιποὶ
 τῶν ἑρμηνευτῶν σαφηνίσαι βουλόμενοι, οἱ μέν, Εἰς
 χεῖρας ἐναντίου, οἱ δέ, Εἰς χεῖρας
 θλίβοντος, ἐκδεδώκασι. Τούτῳ τὴν σκηνὴν
 παρέδωκεν ὡς μολυνθεῖσαν παρὰ τῶν λειτουργούντων, καὶ
 γεγενημένην βέβηλον, καὶ μηδὲν ἄξιον φέρουσαν μηκέτι
 Θεοῦ, ἐκείνου δέ, ᾧ δὴ καὶ παραδέδοται. Καὶ μὴ θαυμάσῃς,
 ἐπεὶ καὶ τὴν ἀρχαίαν Ἱερουσαλὴμ δαιμονίοις, καὶ σειρῆσι,
 καὶ ὀνοκενταύροις, Ἡσαΐας τὸν Θεὸν παραδώσειν ἠπείλησεν.
 Καὶ συνέκλεισεν ἐν ῥομφαίᾳ τὸν λαὸν αὐτοῦ, καὶ
 τὴν κληρονομίαν αὐτοῦ ὑπερεῖδεν. Κατηγορία καὶ
 τοῦτο τῶν Ἰουδαίων, ὅτι λαὸς τοῦ Θεοῦ καὶ κληρονομία δι’
 αὐτοὺς πατέρας γενόμενοι, ὑπεριδεῖν αὐτοὺς ὅμως καὶ εἰς
 ῥομφαίαν συγκλεῖσαι παρεσκεύασεν, οὐ μόνον τὴν ἐν
 πολέμῳ, ἀλλὰ καὶ τὴν ἐν τῷ θείῳ λόγῳ. Ζῶν γὰρ
 οὗτος καὶ ἐνεργής, ὑπὲρ πάσαν μάχαιραν δίστομον. Διόπερ καὶ ῥομφαία
 δικαίως ὀνομάζεται. 
 θʹ. Πῶς δὲ αὐτοὺς ἐν ταύτῃ συνέκλεισε, τουτέστι
 συνέσχε, καὶ συνεπόδισεν; Ἐν μὲν τῷ νόμῳ περιτομὴν
 σαρκὸς ἐντειλάμενος, ἐν δὲ τοῖς Εὐαγγελίοις περιτομὴν
 πνεύματος· ἐκεῖ σάββατον αἰσθητόν, ἐνταῦθα νοητόν. Ὑπὸ
 τούτων γὰρ ἐκεῖνοι συγκλεισθέντες, ἔνδον εἰσελθεῖν τῆς
 τοῦ Θεοῦ βασιλείας οὐ δύνανται· ἀλλὰ καὶ τὰ ἑξῆς ἑπόμενα
 δείκνυσιν. Τοὺς νεανίσκους αὐτῶν κατέφαγε
 πῦρ. Νεανίσκους λέγει τοὺς ἐν τῷ νόμῳ
 δυνατούς, οἷον τοὺς γραμματεῖς, τοὺς Φαρισαίους, οἵτινες
 ἐθάῤῥουν τῇ ἰσχύϊ τοῦ γράμματος. Τούτους κατέφαγε πῦρ, ὁ
 πρὸς ἡμᾶς ζῆλος, ὁρῶντας ὅτι χωρὶς ζυγοῦ νομικοῦ
 δικαιούμεθα. Διὸ πρὸς αὐτοὺς ὁ Ἡσαΐας ἔλεγεν·
 Ζῆλος λήψεται λαὸν ἀπαίδευτον, καὶ νῦν πῦρ
 ὑπεναντίους ἔδεται. Καὶ αἱ παρθένοι αὐτῶν οὐκ
 ἐπενθήθησαν. Οὐδὲ γὰρ ἦσαν οἱ πενθοῦντες
 αὐτάς, ἡνίκα τὸν τῆς ἁμαρτίας ἀπέθνησκον θάνατον· ὥστε
 τῶν Ἰουδαϊκῶν τοῦτο διδασκάλων κατηγορίαν ἔγραψεν, ὅτι
 καὶ πρὸς τὰς παρθένους ἁμαρτανούσας ἀσυμπαθεῖς
 ἐτύγχανον, καὶ οὐδὲ τὸν Ἱερεμίαν ἐζήλουν λέγοντα·
 Ἐπὶ συντρίμματι (θυγατρὸς) λαοῦ μου ἐσκοτώθην
 ἀπορίᾳ, κατίσχυσάν με ὠδῖνες ὡς τικτούσης. Ἐφ’
 ᾧ καὶ τὰ ἑξῆς ἀκολούθως ἐπήγαγεν· Τίς δώσει τῇ κεφαλῇ
 μου ὕδωρ, καὶ ὀφθαλμοῖς μου πηγὰς δακρύων; Τοιγαροῦν καὶ
 Παῦλος ἐπιτιμᾷ Κορινθίοις, ἐπειδὴ τὸν πεπορνευκότα παρ’
 αὐτοῖς οὐκ ἐπένθησαν. Οἱ ἱερεῖς αὐτῶν ἐν ῥομφαίᾳ
 ἔπεσον, καὶ αἱ χῆραι αὐτῶν οὐ κλαυθήσονται. 
 Κατηγορία καὶ τοῦτο τῆς κατ’ αὐτῶν ἐπιδόσεως, ὅτι τῷ
 λόγῳ τοῦ Θεοῦ οἱ ἱερεῖς προσέκοπτον· τοῦτο γὰρ ἦν τὸ ἐν
 ῥομφαίᾳ πεσεῖν. Καὶ αἱ χῆραι οὐκ εἶχον τοὺς δακρύοντας·
 ἀσυμπαθοῦς, οὐ μόνον περὶ τὰς παρθένους, ἀλλὰ καὶ περὶ
 τὰς χήρας, τοῦ διδασκαλικοῦ παρ’ αὐτοῖς τυγχάνοντος
 τάγματος. Λέγει μὲν παρθένους τὰς ψυχάς, αἵτινες τότε
 πρῶτον τῆς ἁμαρτίας ἤρξαντο· χήρας δὲ τὰς πολλάκις
 ἡμαρτηκυίας, καὶ τοῦ Θεοῦ τὸν φόβον ἀποβαλούσας, ὅπερ
 αὐτὰς εἰς τὴν τοῦ νόμου κοινωνίαν εἰσήγαγε. Καὶ
 ἐξηγέρθη ὡς ὁ ὑπνῶν Κύριος, ὡς δυνατὸς καὶ
 κεκραιπαληκὼς ἐξ οἴνου. Οὐκ ἄρα τιμωρία τὰ
 προλαβόντα. ἡ ῥομφαία, καὶ τὸ πῦρ, καὶ τὸ μὴ πενθηθῆναι·
 ἁμαρτίαι δὲ ἦσαν, ὧν ὁ Θεὸς ἠγέρθη πρὸς ἐκδίκησιν.
 Ἠγέρθη δὲ ὡς ὑπνῶν· τουτέστι καθάπερ ὕπνον τὴν
 μακροθυμίαν ἀποθέμενος· ἥτις ἦν οὕτω πολλή, ὥστε καὶ
 κραιπάλην νομίζεσθαι. Κραιπάλη δὲ ποία; Ἡ ἐξ οἴνου τοῖς
 δυνατοῖς συμβαίνουσα, ὑφ’ ἧς τινες ἀργοὶ πρός τινα
 καιρὸν καὶ ἄπρακτοι γίνονται· ἀλλὰ μετὰ τὸν ὕπνον
 ἐγερθέντες ὁρμητικώτεροι γίνονται· οὕτω καὶ τὸν Θεὸν
 σφοδρότερον μετὰ τὴν μακροθυμίαν ἔσεσθαι κατὰ τῶν αὐτῆς
 οὐκ αἰσθανομένων ἐλπίζομεν. Τί γὰρ δὴ καὶ νῦν ἐποίησεν;
 Ἐπάταξε τοὺς ἐχθροὺς αὐτοῦ εἰς τὰ ὀπίσω,
 ὄνειδος αἰώνιον ἔδωκεν αὐτοῖς. Εἰσὶν οὓς ὁ
 Θεὸς ἐπάταξεν εἰς τὰ ἔμπροσθεν, οὗτοι δηλαδή, οἷς ἡ
 πληγὴ πρὸς ὠφέλειαν γεγένηται, καὶ ἡ μάστιξ ἐποίησεν
 αὐτοὺς δικαιοσύνης ἔχεσθαι· εἰς τὰ ὀπίσω δέ, ὅσοι ταῖς
 τιμωρίαις, ὥσπερ δὴ καὶ Φαραώ, σκληρύνονται· τούτοις
 ὄνειδος αἰώνιον δίδωσι. Πληγαὶ γὰρ τῶν καθ’ ὑπερβολὴν
 πονηρῶν καὶ ὑπόδειγμα τῶν νοσούντων ἀμεταμέλητα
 γίνονται. Ἢ ὅτι τό, Εἰς τὰ ὀπίσω, σεμνῷ
 λόγῳ τὸ πάθος τῆς ἕδρας ἐκάλεσεν. Καὶ ἀπώσατο τὸ
 σκήνωμα Ἰωσήφ, καὶ τὴν φυλὴν Ἐφραῒμ οὐκ
 ἐξελέξατο. Τέκνα γὰρ ἀσεβῆ πατέρες εὐσεβεῖς
 ὠφελεῖν οὐκ εἰώθασι. Καὶ ἐξελέξατο τὴν φυλὴν
 Ἰούδα, τὸ ὄρος τὸ Σιών, ὃ ἠγάπησεν. Καὶ μὴν οὐ
 τῆς φυλῆς τοῦ Ἰούδα, ἀλλὰ τῆς φυλῆς τοῦ Βενιαμὶν αὐτή τε
 ἡ Σιὼν καὶ Ἱερουσαλὴμ ἡ ἀρχαία ἐτύγχανεν· ἀλλὰ Ἰούδα
 λέγει τὸν ἐξομολογούμενον· τοῦτο γὰρ ὁ Ἰούδας
 ἑρμηνεύεται. Τούτου φυλὴ ἡ Ἐκκλησία. Διὰ γὰρ μετανοίας
 καὶ ἐξομολογήσεως σώζεται παρ’ αὐτῇ τὸ ὄρος Σιών· ὅπερ
 δὴ καὶ ἠγάπησαν. Πῶς γὰρ εἴ τις σκοπεύει Θεόν, οὗτος
 Σιὼν ὀνομάζεται; Ἐπειδὴ σκοπευτήριον ἡ Σιὼν ἑρμηνεύεται.
 Εἰ δὲ καὶ Σιὼν τὸ χωρίον λέγοις εἶναι, οὐκ ἐκεῖνό, φησι,
 Μιχαίας καὶ Ἡσαΐας ἔγραψαν, ὅτι Σιὼν ὡς ἀγρὸς
 ἀροτριωθήσεται, ἀλλὰ τὸ παρ’ ἡμῖν, ὅπερ ὁ Θεὸς
 οὕτως ἠγάπησεν, ὥστε ὅλα ἐν αὐτῷ παραδοῦναι τὰ μυστήρια,
 περὶ οὗ σαφῶς ἁρμόζει τὰ ἑπόμενα. Καὶ ᾠκοδόμησεν
 ὡς μονοκερώτων τὸ ἁγίασμα αὐτοῦ ἐν τῇ γῇ, ἐθεμελίωσεν
 αὐτὴν εἰς τὸν αἰῶνα. Ταῦτα εἰ περὶ τῆς ἀρχαίας
 λέγοιτο, ἡ προφητεία ψεύδεται. Πῶς γὰρ εἰς τὸν αἰῶνα
 τεθεμελίωται, ἧς οὐδὲ τὰ ἴχνη σώζεται; Ἀλλὰ ταύτην
 ἐθεμελίωσεν εἰς τὸν αἰῶνα καὶ ᾠκοδόμη σεν ὡς μονοκέρωτα, θεμέλιον
 αὐτῇ κέρας μονοειδὲς δεδωκώς. Οὐδὲ γάρ εἰσιν αὐτῇ
 διάφοροι βαπτισμοί, καθάπερ τοῖς Ἰουδαίοις, οὐδὲ
 περισπασμοὶ πολλοὶ περὶ νουμηνίας καὶ καθαρμοὺς καὶ
 σάββατα, οὐδὲ θεοὶ πολλοί, καθάπερ τοῖς ἐπιμείνασι τῆς
 ἀσεβείας ἔθνεσιν, ἀλλ’ Εἷς Κύριος, μία πίστις, ἓν
 βάπτισμα· ὅθεν αὐτῆς πύλαι ᾅδου οὐ
 κατισχύσουσι· λέγει δὲ τὰ τῶν αἱρετικῶν
 στόματα. Καὶ ἐξελέξατο Δαυῒδ τὸν δοῦλον αὐτοῦ,
 καὶ ἀνέλαβεν αὐτὸν ἐκ τῶν ποιμνίων τῶν προβάτων,
 ἐξόπισθεν τῶν λοχευομένων ἔλαβεν αὐτόν. Πάντως
 ἐρεῖς, εἰ τῶν κατὰ τὴν Ἐκκλησίαν μυστηρίων ἐμέμνητο,
 τίνος χάριν εἰς μέσον ἤγαγε τὸν Δαυΐδ , ἀρχαιότερον πολὺ
 τούτων τυγχάνοντα; Ἐπειδὴ πατὴρ καὶ εἰκὼν ἦν τοῦ
 Χριστοῦ. Ὅθεν ἐκ τῶν ποιμνίων τῶν προβάτων ἀνείληπται,
 οὐκ ἐκ τοῦ ποιμνίου. Πολλαὶ γὰρ τῷ Χριστῷ ποῖμναι, αἱ
 μὲν ἀνθρώπων, αἱ δὲ ἀγγέλων, αἱ δὲ λογικῶν καὶ ὁρατῶν
 δυνάμεων· αἵτινες καὶ λοχεύονται, τουτέστιν
 ἐγκυμονοῦσιν. Ποίμνιον γὰρ ἄκαρπον οὐκ ἔχει, ἀλλὰ πάσας
 διὰ τὸν αὐτοῦ φόβον κυοφορούσας καὶ τικτούσας σωτηρίαν.
 Διόπερ καὶ Ἡσαΐας ἔλεγεν· Ἀπὸ τοῦ φόβου σου,
 Κύριε, ἐν γαστρὶ ἐλάβομεν καὶ ἐτέκομεν, πνεῦμα
 σωτηρίου σου ἐποιήσαμεν ἐπὶ τῆς γῆς. Ἐκεῖθεν ὁ
 Χριστὸς ἀνελήφθη· ὥστε τί ποιεῖν; Ποιμαίνειν
 Ἰακὼβ τὸν δοῦλον αὐτοῦ, καὶ Ἰσραὴλ τὴν κληρονομίαν
 αὐτοῦ. Τὸν ἐξ ἐθνῶν δηλαδὴ λαόν· Ἰακὼβ γὰρ
 οὗτος, ἐπειδὴ πτερνίσας τοὺς Ἰουδαίους, ἔλαβεν αὐτῶν τὰ
 πρωτότοκα· ἔτι δὲ καὶ Ἰσραήλ· ὁρᾷ γὰρ τὸν Θεὸν κατὰ τὸν
 καιρὸν τῶν μυστηρίων πρόσωπον [εἰς πρόσωπον]. ὥσπερ
 ἐκεῖνος εἰς πρόσωπον. Ὅτι δὲ ποιμαίνει ὁ Θεός, ἄκουε τοῦ
 Δαυῒδ λέγοντος τοῦτο· Κύριος ποιμαίνει με, καὶ
 οὐδέν με ὑστερήσει. Ἄκουε καὶ τοῦ Χριστοῦ·
 Ἐγώ εἰμι ὁ ποιμὴν ὁ καλός. 
 Καὶ ἐποίμανεν αὐτοὺς ἐν τῇ ἀκακίᾳ τῆς καρδίας
 αὐτοῦ, καὶ ἐν ταῖς συνέσεσι τῶν χειρῶν αὐτοῦ ὡδήγησεν
 αὐτούς. Θεωρεῖς ὅτι σαφῶς περὶ τοῦ Χριστοῦ
 λέγει; Οὗτος γὰρ κατὰ ἀλήθειαν κακίαν καρδίας οὐκ
 ἐκέκτητο. Ἐπειδὴ κακίαν οὐκ ἐποίησεν, οὐδὲ δόλος
 εὑρέθη ἐν τῷ στόματι αὐτοῦ. Σύνεσιν δὲ χειρῶν
 τοσαύτην ἐκέκτητο, ὥστε αὐταῖς τυφλοὺς ὀμματοῦν, χωλοὺς
 ὀρθοῦν, λεπροὺς καθαίρειν, ὅλον ἁπλῶς ἀναπλάττειν
 διαφθαρέντα τὸν ἄνθρωπον.

Ψαλμὸς τῷ Ἀσάφ. οηʹ. 
 
 αʹ. Σαφὴς ἡ τῆς προφητείας ἐπιγραφή· διόπερ εἰς τὴν
 ἑρμηνείαν τοῦ ψαλμοῦ τὸν λόγον ἀσχολήσωμεν. Οὐδὲ γὰρ
 κατηγορίαν τῶν ἐθνῶν, ὥς τινες δοκοῦσιν, ἔχει·
 προφητείαν δὲ ἥτις τῷ λαῷ τῶν Ἰουδαίων συμβήσεται, ὅταν
 αὐτῶν τὴν κληρονομίαν τὰ ἔθνη καταλάβωσιν. Ὁ Θεός,
 ἤλθοσαν ἔθνη εἰς τὴν κληρονομίαν σου, ἐμίαναν τὸν ναὸν
 τὸν ἅγιόν σου. Ταῦτα συνέβη μὲν τοῖς Ἰουδαίοις, ἡνίκα
 τὴν Ἱερουσαλὴμ Ἀσσύριοι, καὶ μετ’ ἐκείνους Μακεδόνες,
 Ῥωμαῖοι δὲ μετὰ πάντας ἐπελάβοντο. Δήλου δὲ τούτου
 τυγχάνοντος, ἡμεῖς καὶ πρὸς τὸ νοητὸν τὴν προφητείαν
 τρέψωμεν. Ὅτε γὰρ τὰ ἔθνη εἰς τὴν τῶν Ἰουδαίων
 κληρονομίαν κατήντησαν, εἰς θεογνωσίαν δηλαδή· τοῦτο γὰρ
 κλῆρος ἀρχαῖος τῶν Ἰουδαίων ἐτύγχανεν· ὥστε τὸν Μωϋσέα
 πρὸς αὐτοὺς ἐν Δευτερονομίῳ λέγειν· Σὲ δὲ ἐξελέξατο
 Κύριος ὁ Θεὸς ἀπὸ πάντων τῶν ἐθνῶν τῶν ὑπὸ τὸν οὐρανόν·
 τότε τὸν ναὸν αὐτῶν τὸν ἅγιον, ὃν ἐπὶ τῆς Ἱερουσαλὴμ τῆς
 ἀρχαίας ἐκέκτηντο, ἐμίαναν, οὐκ αὐτοὶ μολυσμοῦ γεγονότες
 παραίτιοι, ἀλλὰ τὸν λανθάνοντα τοῦ ναοῦ μολυσμόν, ὃν οἱ
 λειτουργοῦντες ἐν αὐτῷ διαφόρως ἠσέβουν, ἐκκαλύψαντες·
 ὥσπερ ἱερεὺς ὁ τὴν ἀμφιβαλλομένην λέπραν ἐφορῶν, εἶτα
 κυρῶν τὸ πάθος μετὰ τὴν διάγνωσιν, μιαίνειν τὸν
 πεπονθότα λέγεται, οὐ μολυσμὸν ἐπαγαγὼν (τοῦτο γὰρ
 ἱερέως ἀλλότριον), ἀλλὰ τὸν ὄντα σαφηνίζων· ὅπερ τοῖς
 Ἰουδαίοις ὑπὸ τῶν ἐθνῶν γέγονεν. Ἡ γὰρ τούτων δικαίωσις
 ἐκείνους ἐβεβήλωσε, καὶ τοῦ παλαιοῦ λαοῦ τὴν παρακοὴν ἡ
 τοῦ νέου ὑπακοὴ σαφεστέραν κατέστησεν. [Ἔθεντο]
 Ἱερουσαλὴμ εἰς ὀπωροφυλάκιον. Τίνος χάριν, Εἰς
 ὀπωροφυλάκιον; Ἐπειδὴ τὸ πνεῦμα τοῦ νόμου καὶ τῶν
 προφητῶν λαβόντες, μόνην κατέλιπον αὐτῆς (αὑτοῖς)
 φυλάττειν τὴν ὀπώραν τοῦ γράμματος. Τοῦτο δὲ ἦν οὐκ ἐξ
 ἀνθρώπων, ἀλλ’ ἐκ τοῦ Θεοῦ βουλομένου παρὰ τοῖς ἐχθροῖς
 τὰς ἀποδείξεις τῆς πίστεως τῆς ἡμετέρας σώζεσθαι. Ὀπώρα
 δὲ τὸ γράμμα ὡς μὴ γνησίαν τὴν τροφήν, ἀλλὰ καὶ
 πρόσκαιρον ἔχον εἰκότως προσηγόρευται. Ἔθεντο τὰ
 θνησιμαῖα τῶν δούλων σου
 βρώματα τοῖς πετεινοῖς τοῦ οὐρανοῦ, τὰς σάρκας τῶν ὁσίων
 σου τοῖς θηρίοις τῆς γῆς. Τὰ ταπεινὰ τοῦ οὐρανοῦ
 πολλάκις ἐπὶ φαύλῳ ὑπὸ τῆς Γραφῆς τῆς θεοπνεύστου
 παρείληπται. Δηλοῖ δὲ ὁ τοῦ Φαραὼ ἀρχισιτοποιός, ὃς
 ἐπειδὴ κατ’ ὄναρ τὰ πετεινὰ τοῦ οὐρανοῦ νέμοντα τοὺς
 χονδρίτας, οὓς ἐπὶ τῆς κεφαλῆς ἔφερεν, ἐθεάσατο, εἰς
 ἀφαίρεσιν αὐτῷ τῆς κεφαλῆς τὸ ὄναρ ἑρμηνεύεται. Τούτοις
 ἡ Ἐκκλησία εἰς κατάβρωσιν τὰ θνησιμαῖα τῶν Ἰουδαίων
 ἔδωκεν· ἀλλὰ μὴν καὶ τοῖς θηρίοις τῆς γῆς τὰς σάρκας τῶν
 ὁσίων. Πονηραὶ δὲ καὶ αὗται δυνάμεις, ὡς Ἡσαΐας ἡμῖν
 ἄντικρυς ἐξηγήσατο· φησὶ γὰρ περὶ τῆς Βαβυλῶνος·
 Ἀναπαύσονται ἐκεῖ θηρία· ποῖα ταῦτα προστίθησι· Καὶ
 ἀναπαύσονται ἐκεῖ σειρῆνες, καὶ δαιμόνια ἐκεῖ
 ὀρχήσονται. Θαυμαστὸν δὲ οὐδὲν δούλους αὐτοὺς
 ὀνομάζεσθαι· δοῦλος γὰρ ὀκνηρὸς καὶ πονηρὸς εἰκόνα φέρων
 αὐτῶν ἐλέγετο, καὶ ὁ κρύψας τὸ τάλαντον· ὡς εἴ γε ἦσαν
 ἀγαθοί, οὐκ ἂν θνησιμαῖα, μιαροὺς δηλαδὴ λογισμοὺς καὶ
 πράξεις κακουργίας, ἐκέκτηντο. Εἰ δὲ καὶ ὁσίους αὐτοὺς
 προσηγόρευσεν, οὐ τὴν πρᾶξιν ὁσίους, ἀλλὰ τὴν κλῆσιν
 λέγει· ὥσπερ καὶ τοὺς ψευδοπροφήτας προφήτας καλεῖ
 πολλάκις, εἰ καὶ μὴ τῷ ὀνόματι τοῦ Θεοῦ προφητεύουσι,
 καὶ ἁγίους τοὺς χρισθέντας ἁγιασμόν, εἰ καὶ τὸν ἁγιασμὸν
 οὐ φυλάττουσι. Διόπερ ἡνίκα τὴν ὀπτασίαν τῶν
 ὀλοθρευόντων τὴν Ἱερουσαλὴμ Ἰεζεκιὴλ ἔβλεπεν, ἤκουσε
 τοιαῦτα, τοῦ Θεοῦ πρὸς αὐτὸν χρηματίζοντος· Μὴ ἐλεήσητε
 πρεσβύτην καὶ νεανίσκον καὶ παρθένον, καὶ νήπιον καὶ
 γυναῖκας ἀποκτείνατε εἰς ἐξάλειψιν· ἐπὶ δὲ πάντας ἐφ’
 οὓς ἐστὶ τὸ σημεῖον μὴ ἐγγίσητε· καὶ ἀπὸ τῶν ἁγίων μου
 ἄρξασθε· ἐπειδὴ τὸ σχῆμα μόνον ἅγιοι, οὐχὶ δὲ τὸ πρᾶγμα
 ἐτύγχανον· ἢ γὰρ ἂν τὸ σημεῖον ἐκέκτηντο, καὶ οὐδὲ τοῖς
 ἄλλοις ἐπίσης ἀναιρεθῆναι ἔμελλον. Οὐκοῦν καὶ νῦν ὁσίους
 ὀνόματι λέγει· ὅθεν αὐτῶν καὶ τὰς σάρκας, τὰς γηΐνας
 πράξεις, ἐσθίειν τὰ νοητὰ θηρία παρέβαλε. Σάρκες γὰρ οἱ
 τὰ γήϊνα φρονοῦντες ὀνομάζονται, καθάπερ ὁ Θεὸς τὸν
 κατακλυσμὸν μέλλων ἐπιφέρειν ἐδήλωσεν· Οὐ μὴ καταμείνῃ
 τὸ πνεῦμά μου ἐν τοῖς ἀνθρώποις τούτοις διὰ τὸ εἶναι
 αὐτοὺς σάρκας. Ἐξέχεαν τὸ αἷμα αὐτῶν ὡσεὶ ὕδωρ κύκλῳ
 Ἱερουσαλήμ, καὶ οὐκ ἦν ὁ θάπτων. 
 βʹ. Αἷμα αὐτῶν, τὰ ψυχικὰ πλημμελήματα· ὧν εἰς αἷμα ἡ
 ἐκδίκησις γίνεται. Ταῦτα ὡσεὶ ὕδωρ ἐξεχύθη. ὥστε μηκέτι
 ἀναληφθῆναι, ὥσπερ οὐδὲ τὸ ὕδωρ μετὰ τὴν ἔκχυσιν
 δύναται. Τοιγαροῦν πρὸς τὸν Δαυῒδ ἡ Θεκωῖτις ἔλεγε·
 Θανάτῳ ἀποθανούμεθα, καὶ ὥσπερ τὸ ὕδωρ καταφθειρόμενον
 ἐπὶ τῆς γῆς οὐ συναχθήσεται. Ποῦ δὲ ἐξέχεεν; Κύκλῳ
 Ἱερουσαλήμ, τουτέστιν ἐπ’ αὐτὴν καὶ τοὺς ἐξ αὐτῆς ... τὸ
 γὰρ αἷμα αὐτῶν ἐπ’ αὐτούς, καὶ ἐπὶ τὰ τέκνα αὐτῶν αὐτοὶ
 τὸν Χριστὸν συκοφαντοῦντες ἔλεγον. Καὶ οὐκ ἦν ὁ θάπτων.
 Διὰ τί; Ἐπειδὴ αὐτοὶ μὲν ὡς νεκροὶ θάπτειν ἀλλήλους οὐκ
 ἴσχυον· ἡ Ἐκκλησία δὲ θάπτειν αὐτοὺς οὐκ ἐπιτρέπεται·
 τουτέστιν, συσκιάζειν αὐτοῖς τὰ ἁμαρτήματα. Τί δὲ τὸ
 κωλύον; Ἡ τοῦ Θεοῦ ἀπόφασις ἡ λέγουσα· Ἄφες τοὺς ἑαυτῶν
 νεκρούς. Διὰ τί; Ἐπειδὴ ἁμαρτωλοὺς συσκιάζειν
 πειρώμενοι, γυμνοτέρας ἑαυτῶν τὰς πράξεις καὶ πᾶσιν
 ἐπονειδίστους, ἐργάζονται. Ἐγενήθημεν ὄνειδος τοῖς
 γείτοσιν ἡμῶν, μυκτηρισμὸς καὶ χλευασμὸς τοῖς κύκλῳ
 ἡμῶν. Οὐδὲ γὰρ πενία, οὐδὲ ἀπρέπεια σώματος, ἢ ἀσθένεια,
 οὐδέ τι τοιοῦτον ἄλλο, ὡς ἁμαρτία τοῖς ἔχουσιν
 ἐπονείδιστον· ἐπειδὴ πάθος ἐστὶν ἑκούσιον, καὶ τραῦμα
 κατὰ γνώμην γινόμενον. Πλὴν ἀλλὰ τοῦ προφήτου τὴν σοφίαν
 κατάμαθε, ὅτι τὰς μὲν τιμωρίας ἐπ’ ἐκείνους φησὶν
 ἐλθεῖν, δηλαδὴ τοὺς πλημμελήσαντας, τῶν ὀνειδισμῶν δὲ
 κοινωνεῖν καὶ αὐτὸς τῶν ἐπ’ ἐκείνοις ἐνδείκνυται. Εἴτε
 γὰρ προφήτης ἦν ἐπὶ τοῖς ἀπειθοῦσι τῇ προφητείᾳ, εἴτε
 ἱερεὺς ἐπὶ τοῖς ἱερωμένοις ὑπ’ αὐτοῦ καὶ τελουμένοις,
 εἶτα παρανομοῦσι, καὶ τοῦτο χάριν τιμωρουμένοις,
 αἰσχύνεται. Ἀλλὰ τίσιν ἐπονείδιστοι τοῖς γείτοσιν αὐτῶν
 χλεύη καὶ μυκτηρισμὸς τοῖς κύκλῳ οἱ Ἰουδαῖοι τυγχάνουσι;
 Σαφῶς δὲ λέγει τοῖς δαίμοσιν, οἵτινες γείτονες τῶν
 Ἰουδαίων διὰ τὴν κακίαν τυγχάνουσι· κύκλῳ δὲ αὐτῶν
 εἰσιν, ὡς ἡμέρας αὐτοῖς ἑκάστης ἐφεδρεύοντες. Ἕως πότε,
 Κύριε, ὀργισθήσῃ εἰς τέλος, ἐκκαυθήσεται ὡς πῦρ ὁ ζῆλός
 σου; Τοῦτον καὶ Μωϋσῆς ὁ νομοθέτης τοῦ Θεοῦ τὸν ζῆλον
 ἐπὶ τοῖς Ἰουδαίοις ἐξέθετο· φησὶ γάρ, Αὐτοὶ παρεζήλωσάν
 με ἐπ’ οὐ Θεῷ, παρώργισάν με ἐν τοῖς εἰδώλοις αὐτῶν. Καὶ
 παραζηλώσω αὐτοὺς ἐπ’ οὐκ ἔθνει· ἐπ’ ἔθνει ἀσυνέτῳ παροργιῶ αὐτούς. Εἶτα
 τούτοις ἐπήγαγεν, ὅτι Πῦρ ἐκκέκαυται ἐκ τοῦ θυμοῦ μου.
 Ἐπειδὴ τοίνυν ὁ ἐπὶ τοῖς Ἰουδαίοις ζῆλος τῶν ἐθνῶν τὴν
 κλῆσιν παρεσκεύασε (φησὶ γὰρ καὶ Παῦλος, Ὥσπερ ὑμεῖς
 ποτε ἠπειθήσατε τῷ Θεῷ, νῦν δὲ ἠλεήθητε τῇ τούτων
 ἀπειθείᾳ· καὶ πάλιν ὁ αὐτός, Τὸ παράπτωμα αὐτῶν, δηλαδὴ
 τῶν Ἰουδαίων, πλοῦτος κόσμου, καὶ τὸ ἥττημα αὐτῶν
 πλοῦτος ἐθνῶν), ἀναγκαίως ὁ προφήτης ζητεῖ, μέχρι πότε
 καὶ πότερον εἰς τέλος μένει τοῖς Ἰουδαίοις ὀργιζόμενος·
 πρὸς ὃν τὸ Πνεῦμα διὰ τοῦ Παύλου τοιαῦτα ἀποκρίνεται·
 Ὅταν τὸ πλήρωμα τῶν ἐθνῶν εἰσέλθῃ, τότε πᾶς Ἰσραὴλ
 σωθήσεται. Ἔκχεον τὴν ὀργήν σου ἐπὶ τὰ ἔθνη τὰ μὴ
 γινώσκοντά σε. καὶ ἐπὶ βασιλείας, αἳ τὸ ὄνομά σου οὐκ
 ἐπεκαλέσαντο. Ὅτι κατέφαγον τὸν Ἰακώβ, καὶ τὸν τόπον
 αὐτοῦ ἠρήμωσαν. Οὐ περὶ πάντων ἄρα τῶν ἐθνῶν λέγει·
 τούτου γὰρ χάριν ὑπέστιξεν, Ἔθνη οὐχ ἁπλῶς, ἀλλά, Τὰ μὴ
 γινώσκοντά σε, εἰπών, Ἡμεῖς δὲ γινώσκομεν. καὶ τὸ ὄνομα
 τοῦ Θεοῦ ἐφ’ ἡμᾶς ἐπικέκληται· ἀλλ’ οὐδὲ τὸν Ἰακὼβ
 κατεφάγομεν· οὐδὲ γὰρ βλασφημοῦμεν εἰς αὐτόν, ἢ
 λοιδοροῦμεν, ὅπερ εἶναι καταφαγεῖν ὁ Παῦλος ἐδήλωσεν· Εἰ
 δὲ ἀλλήλους δάκνετε καὶ κατεσθίετε, βλέπετε μὴ ὑπὸ
 ἀλλήλων ἀναλωθῆτε· οὐδὲ τὸν τόπον αὐτοῦ ἐρημοῦμεν. Πῶς
 γάρ, αὐτὸν πατρίδα κοινὴν ἀντὶ τῆς ἰδίας ἕκαστος
 ἐπιγραφόμενοι; Οὐ τοίνυν ἡμῖν ὁ προφήτης ἠράσατο, ἀλλὰ
 τοῖς ἐν ἀγνωσίᾳ μείνασι, καὶ τὸ ὄνομα τῆς τοῦ Θεοῦ
 βασιλείας οὐ βουλομένοις κτήσασθαι· διόπερ ἐκεῖνοι τὴν
 ἀρὰν εὐλαβείσθωσαν. Μὴ μνησθῇς ἡμῶν ἀνομιῶν ἀρχαίων.
 Πόθεν γὰρ ἀρκέσαι πρὸς ἀρχαῖα κακὰ καὶ νέα δυνησόμεθα;
 Ἴσως δὲ ὁ προφήτης ἀνομίας ἀρχαίας τὰς ἐν τῇ ἐρήμῳ
 λέγει· ἐπειδὴ πολλὰς ἐπ’ αὐταῖς ὁ Θεὸς ἀπειλὰς καὶ
 διαφόρους ἔθετο· διόπερ αὐτῶν εὐλαβεῖται τὴν ἀνάμνησιν.
 Ταχὺ προκαταλαβέτωσαν ἡμᾶς οἱ οἰκτιρμοί σου, Κύριε, ὅτι
 ἐπτωχεύσαμεν σφόδρα. Οὐδὲν οὕτω πτωχὸν τὸν ἄνθρωπον ὡς
 ἁμαρτία δείκνυσι· πτωχότερος δέ, προστεθείσης ἀσεβείας
 τῇ ἁμαρτίᾳ, γίνεται. Διόπερ αὐτοῖς ταχῦναι τοὺς
 οἰκτιρμοὺς τοῦ Θεοῦ ἐπρεσβεύσαντο, μήποτε τῇ σφοδροτέρᾳ
 πτωχείᾳ ἀπογνωσθέντες ἀπόλωνται. Βοήθησον ἡμῖν, ὁ Θεὸς ὁ
 σωτὴρ ἡμῶν· ἕνεκεν τῆς δόξης τοῦ ὀνόματός σου, Κύριε,
 ῥῦσαι ἡμᾶς. Καλῶς ἐπὶ τὴν τοῦ Θεοῦ δόξαν ὁ προφήτης
 κατέφυγεν, ἐπειδὴ τοῦ λαοῦ δικαιοσύνας προβάλλεσθαι οὐκ
 ἴσχυσε· δόξα δὲ τοῦ ὀνόματος τοῦ Θεοῦ τὸ πρὸς τοὺς
 ἡμαρτηκότας σπλαγχνίζεσθαι· ἐπειδὴ οἰκτίρμων καὶ ἐλεήμων
 καὶ μακρόθυμος λέγεται. Φησὶ γὰρ Μωϋσῆς· Καὶ ἐκάλεσε τῷ
 ὀνόματι Κυρίου, καὶ παρῆλθε πρὸ προσώπου αὐτοῦ, καὶ
 ἐκάλεσε· Κύριος, Κύριος ὁ Θεὸς οἰκτίρμων καὶ ἐλεήμων,
 μακρόθυμος καὶ πολυέλεος καὶ ἀληθινός. 
 γʹ. Ὁρᾷς δὲ ὅτι ταῦτα πρὸς τὸν Χριστὸν πρεσβεύεται.
 Αὐτὸς γὰρ οὐ μόνον Θεός, ἀλλὰ καὶ Σωτὴρ ἄντικρυς
 ἐπωνόμασται· αὐτὸς καὶ δόξα τοῦ ὀνόματος τοῦ Θεοῦ,
 δηλαδὴ τοῦ Πατρός· ὅθεν αὐτὸν καὶ Παῦλος ἀπαύγασμα τῆς
 δόξης τοῦ Πατρὸς προσηγόρευσεν. Δηλοῖ δὲ τὰ ἐχόμενα
 σαφῶς καὶ ταῦτα περὶ τοῦ Κυρίου λέγεσθαι. Καὶ ἱλάσθητι
 ταῖς ἁμαρτίαις ἡμῶν ἕνεκεν τοῦ ὀνόματός σου· μήποτε
 εἴπωσι τὰ ἔθνη, ποῦ ἐστιν ὁ Θεὸς αὐτῶν; Καὶ τίνος ἐστὶ
 διὰ τὸ οἰκεῖον ὄνομα ταῖς ἁμαρτίαις ἱλάσκεσθαι, ἀλλ’ ἢ
 τοῦ Χριστοῦ, ὃς διὰ τοῦτο ἱλαστήριον κέκτηται; Οὗτος
 ταῖς τῶν Ἰουδαίων ἁμαρτίαις ἱλασμὸν ἐπορίσατο, ἡνίκα
 σταυρούμενος πρὸς τὸν Πατέρα ἔλεγε· Πάτερ, ἄφες αὐτοῖς·
 οὐ γὰρ οἴδασι τί ποιοῦσι. Διόπερ καὶ Παῦλος περὶ αὐτοῦ
 φησιν· Ὃν προέθετο ὁ Θεὸς ἱλαστήριον διὰ τῆς πίστεως ἐν
 τῷ αὐτοῦ αἵματι, εἰς ἔνδειξιν τῆς δικαιοσύνης αὐτοῦ, διὰ
 τὴν πάρεσιν τῶν προγεγονότων ἁμαρτημάτων. Ἴλεως δὲ ταῖς
 τῶν Ἰουδαίων ἁμαρτίαις, οὐκ αὐτῶν ἕνεκα μόνον, πολὺ δὲ
 μᾶλλον διὰ ἔθνη γίνεται· μή ποτε τὴν τοῦ Θεοῦ
 φιλανθρωπίαν ἀγνοήσαντες, εἴπωσι, Ποῦ ἐστιν ὁ Θεὸς
 αὐτῶν; καὶ τῇ ἀγνοίᾳ προσκόψωσιν· ἐπιγνόντες δὲ μᾶλλον
 χειραγωγηθῶσιν ὑπ’ αὐτῆς, καὶ προτραπέντες προσδραμεῖν
 σπουδῇ πάσῃ καὶ σώζεσθαι. Ἔσται δέ σοι τὰ ἑξῆς τῶν
 εἰρημένων ἀπόδειξις. Καὶ γνωσθήτω ἐν τοῖς ἔθνεσιν
 ἐνώπιον τῶν ὀφθαλμῶν ἡμῶν ἡ ἐκδίκησις τοῦ αἵματος τῶν
 δούλων σου τοῦ ἐκκεχυμένου. Τίνος χάριν γνωστὴν γενέσθαι
 τοῖς ἔθνεσι τὴν ἐκδίκησιν βού λεται; Ἐπειδὴ κατὰ δαιμόνων ἔμελλε τῶν τὸ αἷμα,
 δηλαδὴ τὰς ψυχὰς τῶν δούλων τοῦ Θεοῦ, ἤγουν τῶν
 Ἰουδαίων, διὰ τῆς εἰδωλολατρείας λυμηναμένων, γίνεσθαι.
 Τίς δὲ ἦν ἡ ἐκδίκησις; Ἡ τῶν εἰδώλων καταστροφή, ὁ τῶν
 διαβολικῶν ναῶν ἐμπρησμός, ὅστις ἐνώπιον μὲν τῶν
 Ἰουδαίων γίνεται· ὁρῶσι γὰρ τὰ πραττόμενα, καὶ οὐ
 συνεργοῦσι· γνωστὴ δέ ἐστιν ἐν τοῖς ἔθνεσιν· οὗτοι γὰρ
 ἴσασι ποίᾳ χειρὶ καὶ δυνάμει ταῦτα κατορθοῦται καὶ
 πράττεται, καὶ τῷ σταυρῷ τοῦ Χριστοῦ τὴν ἐξολόθρευσιν
 τῶν ὁρώντων λογίζεται. Εἰσελθέτω ἐνώπιόν σου ὁ στεναγμὸς
 τῶν πεπεδημένων· οὐ ταῖς ἀπὸ σιδήρου πέδαις, ἀλλὰ ταῖς
 ἐξ ἁμαρτίας· Σειραῖς γὰρ τῶν ἑαυτοῦ ἁμαρτιῶν ἕκαστος
 σφίγγεται. Τοῦτον εἰσελθεῖν στεναγμὸν ᾔτησεν ἐνώπιον τοῦ
 Θεοῦ, ὥστε αὐτοῖς ὑπάρξαι τὰ ἑξῆς ἐπαγόμενα. Κατὰ τὴν
 μεγαλωσύνην τοῦ βραχίονός σου περιποίησαι τοὺς υἱοὺς τῶν
 τεθανατωμένων. Βραχίονα τοῦ Πατρὸς τὸν Χριστὸν εἰρῆσθαι
 πολλάκις ἀπεδείξαμεν· κατὰ τὴν τούτου μεγαλωσύνην·
 δηλαδὴ τὰ μεγάλα τῆς αὐτοῦ θεοφανείας μυστήρια· εἰσὶ δὲ
 ὁ σταυρὸς καὶ ἡ ἀνάστασις. Οὐ τοὺς τεθανατωμένους, ἀλλὰ
 τοὺς τούτων υἱοὺς τὸν Θεὸν περιποιῆσαι πρεσβεύεται·
 τεθανατωμένοι δὲ ἦσαν οἱ ἐν τῇ παρούσῃ ζωῇ μὴ
 πιστεύσαντες· ἀλλ’ οἱ τούτων υἱοὶ ὑπὸ τῶν ἀποστόλων
 σαγηνευθέντες, εἰς πολλὰς μυριάδας γινόμενοι. Ἀπόδος
 τοῖς γείτοσιν ἡμῶν ἑπταπλασίονα εἰς τὸν κόλπον αὐτῶν,
 τὸν ὀνειδισμὸν αὐτῶν, ὃν ὠνείδισάν σε, Κύριε. Οὐδὲ νῦν
 γείτονας ἀνθρώπους προσηγόρευσεν· οὐδὲ γὰρ ἂν αὐτοῖς
 ἑπταπλασίονα γενέσθαι ἐπηύξατο, εἰδὼς τοῦτο τὸν κριτὴν
 οὐκ ἀνεχόμενον· ἢ πῶς πρὸς αὐτὸν ἔψαλλεν, Ὅτι σὺ
 ἀποδώσεις ἑκάστῳ κατὰ τὰ ἔργα αὐτοῦ; Ἄρα τοίνυν περὶ
 δαιμόνων λέγει. Οὗτοι γὰρ ἑπταπλασίονα δικαίως
 ἀπολαμβάνουσιν, ὡς κρείττονος μὲν ἢ καθ’ ἡμᾶς ὑπάρχοντες
 φύσεως, ῥιφθέντες δὲ ἐξ οὐρανοῦ, καὶ μηδὲ ὄντως
 γεγονότες σωφρονέστεροι, ἀλλὰ τὴν γῆν μὲν τοῖς αὐτῶν
 ἐπινοίαις ταράσσοντες· μὴ μόνοι δὲ ἁμαρτάνοντες, ἀλλὰ
 καὶ ἡμᾶς ἁμαρτάνειν ἐπείγοντες, καὶ πρὸς τούτοις τὸν
 Θεὸν ὡς τῆς αὐτοῦ παραπεσούσης εἰκόνος ὀνειδίζοντες·
 εἶτα μηδὲ τῆς εἰδωλολατρείας διὰ τῆς τοῦ Χριστοῦ
 θεοφανίας ὑπείκοντες, ἀλλὰ καὶ οὕτως ἐγκείμενοι. Τίς δὲ
 ὁ τούτων κόλπος; Ἡ γέεννα. Αὐτοῖς γὰρ ἀπ’ ἀρχῆς ὁ τόπος
 κεκλήρωται· δηλοῖ δὲ ὁ Κύριος· Πορεύεσθε, οἱ
 κατηραμένοι, εἰς τὸ πῦρ τὸ αἰώνιον, τὸ ἡτοιμασμένον τῷ
 διαβόλῳ καὶ τοῖς ἀγγέλοις αὐτοῦ. Ἡμεῖς δὲ λαός σου καὶ
 πρόβατα νομῆς σου. Πᾶσαν λέγει τὴν ἀνθρωπότητα·
 ἀντιτάττων γὰρ ἡμᾶς πρὸς τοὺς ἄνω καταραχθέντας
 δαίμονας, λαὸν τοῦ Θεοῦ καὶ πρόβατα νομῆς αὐτοῦ
 προσαγορεύει τὸν ἄνθρωπον. Καὶ τίνος χάριν νομῆς αὐτοῦ
 πρόβατα; Ἐπειδὴ αὐτὸν οἱ πιστοὶ τῇ μεταλήψει τῶν
 μυστηρίων νεμόμεθα. Ἀνθομολογησόμεθά σοι, ὁ Θεός, εἰς
 τὸν αἰῶνα. Εἰς γενεὰν καὶ γενεὰν ἐξαγγελοῦμεν τὴν
 αἴνεσίν σου. Ἀνθομολόγησις ὡς ἤδη τινὸς προλαβούσης
 ὁμολογίας τέτακται. Προλαβὼν γὰρ ἡμᾶς ὁ Χριστὸς
 ὡμολόγησε πρόβατα εἰπών· Τὰ πρόβατα τὰ ἐμὰ τῆς φωνῆς μου
 ἀκούει· εἶτα συμπαραλαβεῖν καὶ τὰ ἔθνη βουλόμενος,
 προσέθηκεν· Ἔχω καὶ ἄλλα πρόβατα, ἣ οὐκ ἔστιν ἐκ τῆς
 αὐλῆς ταύτης· κἀκεῖνά με δεῖ συναγαγεῖν. Τούτῳ
 ἀνθομολογούμεθα, ποιμένα καὶ ἡμεῖς αὐτὸν διὰ τοῦ ψαλμοῦ
 τοῦ ἑξῆς ὀνομάζοντες. Ποιοῦμεν δὲ τοῦτο, οὐ πρὸς καιρόν,
 ἀλλ’ εἰς τὸν αἰῶνα, δηλαδὴ διηνεκῶς καὶ εἰς γενεὰν καὶ
 γενεὰν ἐξαγγελοῦμεν αὐτοῦ τὴν αἴνεσιν, ἐν πάσαις αὐτοῦ
 γενεαῖς αἴνεσιν εὐχαριστίας φέροντες· ἢ καὶ ὅτι ἀφ’
 ἑκατέρας αὐτὸν αἰνοῦμεν γενεᾶς, οἱ μὴ μόνον ἀπὸ τῶν
 ὄντων ἐν σαρκί, ἀλλὰ καὶ ἀπὸ τῶν ἤδη πορευομένων ἐκ
 σαρκός· πατριάρχας εἰς μέσον, καὶ ἀποστόλους, καὶ
 προφήτας, καὶ μάρτυρας καλοῦντες, ὅταν αὐτῷ
 προσευχώμεθα.

Εἰς τὸ τέλος, ὑπὲρ τῶν ἀλλοιωθησομένων,
 μαρτύριον τῷ Ἀσάφ, ψαλμὸς ὑπὲρ τοῦ
 Ἀσσυρίου. 
 
 αʹ. Ἀλλοιωθησομένους τοὺς διὰ μετανοίας
 ἀνακαινιζομένους καλεῖ. Ἀναγκαίως δὲ Εἰς τὸ τέλος
 προσέθηκεν· ἐπειδὴ τελευταίαν ἄγκυραν τὴν μετάνοιαν
 ἔχομεν· ἔτι δὲ καὶ πρὸς αὐτῷ [τῷ] τέλει τῶν αἰώνων διὰ
 τῆς τοῦ Χριστοῦ παρουσίας κεκήρυκται. Τούτοις τὸν
 παρόντα ψαλμὸν εἰς μαρτύριον ὁ Ἀσὰφ ἐμελῴδησεν,
 ἱστορήσας ἐν τῷ ψαλμῷ τίνα διὰ τὸ πλῆθος τῶν ἁμαρτημάτων
 ὁ λαὸς τῶν Ἰουδαίων πέπονθεν. Ὁ ποιμαίνων τὸν Ἰσραήλ,
 πρόσχες· ὁ ὁδηγῶν ὡσεὶ πρόβατον τὸν Ἰωσήφ· ὁ καθήμενος
 ἐπὶ τῶν Χερουβὶμ ἐμφάνηθι. Θεωρεῖς ὅπως συμβαίνει ταῦτα
 τοῦ Κυρίου τὰ ῥήματα, ἄπερ αὐτοῦ ἐν τοῖς εὐαγγελίοις
 εἰρηκότος ἐμφέρεται· Ἐγώ εἰμι ὁ ποιμὴν ὁ καλός. Ἀλλὰ
 τίνος χάριν, τοὺς ἄλλους καταλιπών, τὸν Ἰωσὴφ εἰς μέσον
 καὶ τὸν Ἰακὼβ ἤγαγεν; Ἐπειδὴ τῶν εἰρημένων ἑκάτερος, ὁ
 μὲν εἰς Αἴγυπτον, ὁ δὲ εἰς Μεσοποταμίαν καταβάντες,
 ἐδούλευσεν. Ἀλλὰ τὴν δουλείαν αὐτῶν εἰς ἐλευθερίαν καὶ
 ἀγαθὰ τὰ ἐπὶ ταύτῃ προτεθέντα μετέστησεν ὁ Θεός, ὃν νῦν
 προσέχειν ὁ προφήτης ἐξῄτησεν· ἵνα δουλεῦον τοῖς νοητοῖς
 ἐχθροῖς ὅλον ἡμῶν τὸ γένος θεασάμενος (οὐδὲ γὰρ ἐπ’
 αὐτὸν προσέχειν, ἀορίστως δέ, τουτέστιν, ἐπὶ πάντας ὁ
 προφήτης ἱκέτευσεν), ἐπειχθῇ πρὸς τὴν ἡμῶν ἐλευθερίαν,
 καὶ θᾶττον ἐνδημήσῃ σαρκί, ἐπειδήπερ αὐτοῦ μὲν τῆς
 παρουσίας εἰς ἐλευθερίαν χρήζομεν· οὐκ ἄλλως δὲ τὸν
 καθήμενον ἐπὶ τῶν Χερουβὶμ ἐμφανιζόμενον, εἰ μὴ διὰ
 σαρκός, ἐχώρουν παραλαβεῖν ἄνθρωποι. Ἐναντίον Ἐφραῒμ καὶ
 Βενιαμὶν καὶ Μανασσῆ, ἐξέγειρον τὴν δυναστείαν σου, καὶ
 ἐλθὲ εἰς τὸ σῶσαι ἡμᾶς. Σαφῶς τὴν μετὰ σαρκὸς ἄφιξιν τοῦ
 Μονογενοῦς ᾔτησεν, ὅθεν αὐτὸν οὐ μόνον ἐλθεῖν, ἀλλὰ καὶ
 τὴν ἑαυτοῦ δυναστείαν ἐξεγεῖραι παρακαλεῖ· λέγει δὲ
 δυναστείαν τὴν σάρκωσιν· οὕτω γὰρ αὐτὴν καὶ καθ’ ἕτερον
 χωρίον τῶν ψαλμῶν προσηγόρευσεν· Ἐνεδύσατο Κύριος
 δύναμιν καὶ περιεζώσατο. Καὶ τίνος χάριν, ἐπειδὴ δυνατὸς
 ὑπάρχων καὶ πρότερον, λανθάνων δὲ τοὺς ἀνθρώπους, ὅμως
 ἡνίκα ἐπεδήμησε σαρκί, τὴν ἑαυτοῦ δύναμιν εἰς πᾶσαν τὴν
 γῆν ἐφανέρωσε, ταύτην τὴν δυναστείαν ἐναντίον Ἐφραῒμ καὶ
 Βενιαμὶν καὶ Μανασσῆ ἐξεγερθῆναί φησιν; Ἀπὸ τοῦ μέρους
 τὸν πάντα Ἰσραὴλ καλῶν, πρὸς ὃν ὁ Χριστὸς ἐξ οὐρανῶν
 σαρκωθεὶς ἐπεδήμησε· διόπερ, ἐναντίον αὐτῶν, φησί, τὴν
 δυναστείαν ἐξέγειρον· ἢ ὅτι ἐναντίως πρὸς αὐτὸν
 ἐσχηκότες, τοιοῦτον εὗρον, ὥσπερ αὐτῷ καὶ προσήρχοντο. Ὁ
 Θεός, ἐπίστρεψον ἡμᾶς, καὶ ἐπίφανον τὸ πρόσωπόν σου, καὶ
 σωθησόμεθα. Σαφέστερον τὸν λόγον προβαίνων ὁ προφήτης
 ἐποίησε, δηλώσας καὶ πῶς ἐνδημεῖν ὁ Χριστός, καὶ τίνος
 χάριν ἔμελλεν. Ἡ μὲν γὰρ αἰτία τῆς ἐπιδημίας, ὥστε ἡμᾶς
 ἐπιστρέψαι καὶ διορθώσασθαι· ὁ δὲ τρόπος, ἐμφανισμὸς
 σαφής, ἵνα πρόσωπον αὐτὸν κατὰ πρόσωπον ὁρῶμεν, οὐκ ἂν
 ἄλλως σωθέντες, εἰ μήπερ τοῦτον ἡμῖν τὸν τρόπον
 ἐνεφανίζετο. Ὥστε καὶ ὁ Ἰακὼβ ὁ πατριάρχης ἔλεγεν· Εἶδον
 γὰρ Θεὸν πρόσωπον πρὸς πρόσωπον, καὶ ἔζησεν ἡ ψυχή μου.
 Διόπερ αὐτὸν οὕτως ἰδεῖν καὶ Μωϋσῆς ἐξῄτησεν, οὐ
 περιέργῳ τρόπῳ, ἀλλ’ οἷα προφήτης εἰδώς, ὅτιπερ ἐν τούτῳ
 ἡ σωτηρία τοῖς ἀνθρώποις ἀπόκειται· οὐχ ἵνα γυμνὴν
 θεωρήσῃ θεότητα· τοῦτο γὰρ αὐτοῦ τὸ πρόσωπον οὐδείς, ὡς
 αὐτός φησιν ὁ Θεός, κατοπτεῦσαι δυνήσεται. Κύριε ὁ Θεὸς
 τῶν δυνάμεων, ἕως πότε ὀργίζῃ ἐπὶ τὴν προσευχὴν τῶν
 δούλων σου; Οὐ μάτην τοῖς παροῦσιν ἐχρήσατο ῥήμασιν,
 ἀλλ’ ὁμοῦ μὲν τὸ οἰκεῖον ἀξίωμα μηνύων, ὁμοῦ δὲ τοῦτον
 ἐλθεῖν ἐπρεσβεύσατο· ὅθεν αὐτὸν οὐ μόνον Θεόν, ἀλλὰ καὶ
 Κύριον τῶν δυνάμεων, δηλονότι τῶν κατ’ οὐρανόν, ἔλεγεν.
 Αἰσθόμενος δὲ τῷ Πνεύματι ἀναβολὴν ἔχειν τέως τοῦ
 Χριστοῦ τὸ μυστήριον, ὀργὴν τοῦτο, τῆς ἑαυτοῦ προσευχῆς
 ὡς πέρας τότε μὴ λαμβανούσης, ἐκάλεσεν· καὶ μέχρι τίνος
 ἡ ὀργὴ παρατείνεται πυνθάνεται· ἐφ’ ᾧ καὶ τὰ ἑξῆς
 ἀκολούθως ἐπήγαγε· Ψωμιεῖς ἡμᾶς ἄρτον δακρύων, καὶ
 ποτιεῖς ἡμᾶς ἐν δάκρυσιν ἐν μέτρῳ. Ἐκ κοινοῦ τό, Ἕως
 πότε· μέχρι γὰρ τότε δακρύων ἄρτον, ἔτι δὲ καὶ ποτὸν
 ἐλάμβανον οἱ προφῆται, θρηνοῦντες τὴν ἀνθρωπότητα,
 μέχρις ἐνδημήσας ὁ Χριστὸς αὐτὸς ζωῆς ἄρτος ἐγένετο καὶ
 ποτήριον. Καλῶς δὲ τό, Ἐν μέτρῳ, προσέθηκε, δεικνὺς ὡς
 οὐδὲν ἄμετρον παρὰ Θεῷ, πάντα δὲ κανόνι καὶ μέτρῳ, εἴτε
 ὀργή, εἴτε παιδεία, τοῖς ἀνθρώποις εἰς τὸ συμφέρον
 ἐπάγεται. Ἔθου ἡμᾶς εἰς ἀντιλογίαν τοῖς γείτοσιν ἡμῶν,
 καὶ οἱ ἐχθροὶ ἡμῶν ἐμυκτήρισαν ἡμᾶς. Τοὺς αὐτοὺς καὶ νῦν
 ἐχθρούς τε καὶ γείτονας
 σαφῶς ὁ λόγος αἰνίττεται· ἅ... μέχρι τὴν ἑαυτοῦ
 παρουσίαν ὁ Χριστὸς ἀνεβάλετο, ἐν μυκτηρισμῷ καὶ χλεύῃ
 .. (πρὸς) μὲν ἀνθρώπους, αὐτοὺς δὲ μάλιστα τοὺς προφήτας
 ἐκέκτηντο ὡς οὐκ ἀληθεύοντας, ἅπερ προεφήτευον περὶ τῆς
 τοῦ Σωτῆρος ἀφίξεως· ἀλλὰ μὴν καὶ ἀντιλογίαν παρ’ αὐτῶν
 οὐ τὴν τυχοῦσαν οἱ προφῆται ὑπέμενον, ἐνεργούντων
 ἐκείνων ἐν τοῖς ψευδοπροφήταις, καὶ φθεγγομένων ἕτερα.
 Κυρίως δὲ ἄρα τῆς ἀντιλογίας ἐπὶ τῶν δαιμόνων τῶν νοητῶν
 ἐχθρῶν καὶ τῶν γειτόνων ἔταξε, σαφῶς παριστῶν, ὅτι
 καθάπερ οἰκέται τοῖς ἑαυτῶν δεσπόταις, οὕτως οἱ δαίμονες
 τοῖς προφήταις ὑπόκεινται, ἐξ ἀλαζονείας δὲ ὅμως
 πολλάκις ἐπαρθέντες ἀντιλέγουσιν. Κύριε ὁ Θεὸς τῶν
 δυνάμεων, ἐπίστρεψον ἡμᾶς, καὶ ἐπίφανον τὸ πρόσωπόν σου,
 καὶ σωθησόμεθα. Τῆς αὐτῆς ἔχεται πρεσβείας, ἵνα πόσον
 αὐτῆς τὸ ἀναγκαῖον ἐνδείξηται· ὁμοῦ δὲ καὶ ἡμᾶς
 παιδεύων, μὴ ὀλιγωρεῖν ἀποτυχόντας εὐχῆς, ἀλλ’
 ἐπιμένειν· πάντως γὰρ ὅτι τευξόμεθα. Ἄμπελον ἐξ Αἰγύπτου
 μετῆρας, ἐξέβαλες ἔθνη, καὶ κατεφύτευσας αὐτήν. 
 βʹ. Ἐνταῦθα πόσον ἐμέλησε τῷ Θεῷ τῆς σωτηρίας τοῦ λαοῦ
 τῶν Ἰουδαίων, τῇ διηγήσει δείκνυσιν. Ὥσπερ γὰρ ἄμπελον ὁ
 γεωργὸς εὐγενεστέραν ποιῆσαι βουληθεὶς καὶ πολυφόρον,
 ἅπαξ αὐτὴν καὶ δὶς τούτου χάριν μετατίθησιν· οὕτως ὁ
 Θεὸς τὸν Ἰσραὴλ ἐκ γῆς Χαλδαίων διὰ τοῦ Ἀβραὰμ εἰς τὴν
 γῆν τῶν Χαναναίων ἤγαγεν· ἐκεῖθεν διὰ τοῦ Ἰακὼβ
 καταγαγὼν εἰς Αἴγυπτον· τέλος αὐτοὺς καθάπερ εἰς ἄρουραν
 λιπαρὰν τὴν γῆν τὴν ἀπ’ ἀρχῆς ἐπηγγελμένην ἀνήγαγεν. Οὐχ
 ἁπλῶς αὐτὴν ἐφύτευσεν, ἀλλὰ κατεφύτευσε, τουτέστιν,
 ἐῤῥίζωσεν αὐτὴν εἰς βάθος, ὡς μηκέτι μεταστῆναι
 ὀφείλοντας. Οὐ πρότερον δὲ τοῦτο ἐποίησεν, ἄχρις ἀκανθῶν
 δίκην τὰ ἔθνη τὰ ἐνοικοῦντα ἐξέβαλεν. Ὅθεν καὶ λίαν
 εὐθήνησεν, ὡς τὰ ἑξῆς παρίστησιν. Ὡδοποίησας ἔμπροσθεν
 αὐτῆς. Τίνι τρόπῳ; Διὰ τῆς τοῦ νόμου δόσεως, καὶ τῆς τῶν
 ἐθνῶν ἐξολοθρεύσεως. Καὶ κατεφύτευσας τὰς ῥίζας αὐτῆς,
 καὶ ἐπλήρωσε τὴν γῆν. Ῥίζα δὲ τῆς Ἰουδαϊκῆς ἀμπέλου
 Μωϋσῆς, Ἰησοῦς, Φινεές, Ἐλεάζαρ. Οὗτοι τὴν γῆν τῆς
 ἑαυτοῦ εὐσεβείας ἐπλήρωσαν· πανταχοῦ γὰρ αὐτῶν αἱ ἀρεταὶ
 διέβησαν. Ἐκάλυψεν ὄρη ἡ σκιὰ αὐτῆς, καὶ αἱ ἀναδενδράδες
 αὐτῆς τὰς κέδρους τοῦ Θεοῦ. Ὄρη οἱ δίκαιοι τοῦ Θεοῦ, διὰ
 τὸ τῆς πολιτείας ὑψηλὸν καὶ μετάρσιον· οἱ δὲ αὐτοὶ καὶ
 κέδροι· Δίκαιος γὰρ ὡς φοίνιξ ἀνθήσει, ὡσεὶ κέδρος ἐν τῷ
 Λιβάνῳ πληθυνθήσεται. Τούτους ἐκάλυψεν ἡ σκιὰ τῆς
 Ἰουδαϊκῆς ἀμπέλου, δηλαδὴ ὁ νόμος, καθά φησιν ὁ Παῦλος·
 Σκιὰν ἔχων ὁ νόμος τῶν μελλόντων ἀγαθῶν, οὐκ αὐτὴν τὴν
 εἰκόνα τῶν πραγμάτων. Ἀναδενδράδας δὲ νοήσεις τὰς
 προφητικὰς λέξεις, αἵτινες ταῖς τῶν ἐργαζομένων ἀρεταῖς,
 ὥσπερ γεωργῶν ἐπιδένδρων ὑψούμεναι, τὸν καρπὸν τὸν
 οἰκεῖον δεικνύουσι. Ταῦτα τοίνυν τοὺς δικαίους ἐκάλυψεν·
 οὐχ ὥστε κρύψαι, ἀλλ’ ὥστε ἀπιστίας αὐτῶν τὸν κρυμὸν
 ἀποσοβῆσαι, ἣ ἁμαρτίας ἑτέρας καὶ τῆς τυχούσης τὸν
 καύσωνα. Ἐξέτεινε τὰ κλήματα αὐτῆς ἕως θαλάσσης, καὶ ἕως
 ποταμῶν τὰς παραφυάδας αὐτῆς. Θάλασσαν λέγει τὸ
 βάπτισμα, ποταμοὺς τὰ ἐκ μέρους καθάρσια, κλήματα, ἐξ ὧν
 οἱ βότρυες τίκτονται, ὅσους λαμπροὺς τῇ πολιτείᾳ ὁ λαὸς
 τῶν Ἰουδαίων ἐκέκτητο. Οὗτοι οὐκ ἐν τῇ θαλάσσῃ, ἀλλ’ ἕως
 θαλάσσης ἐξετάθησαν, διὰ τὰς ἑαυτῶν ἀρετὰς ἐγγὺς
 γεγονότες τῆς τοῦ βαπτίσματος χάριτος. Ὅσοι δὲ
 παραφυάδες ἦσαν, οὐκ ὄντες κλήματα, ἀλλὰ μιμούμενοι
 κλήματα, καὶ τὴν τοῦ νόμου δικαιοσύνην σχηματιζόμενοι,
 οὗτοι ἕως ποταμῶν, τῶν μερικῶν καθαρσίων, ἐξετείνοντο,
 οὐ καθαιρόμενοι τούτοις, ἀλλὰ δοκοῦντες καθαίρεσθαι.
 Ἱνατὶ καθεῖλες τὸν φραγμὸν αὐτῆς, καὶ τρυγῶσιν αὐτὴν
 πάντες οἱ παραπορευόμενοι τὴν ὁδόν; Φραγμὸς τῆς
 Ἰουδαϊκῆς ἀμπέλου, ὁ νόμος. Εἰ δὲ ἀπιστεῖς, ἄκουε τοῦ
 Ἡσαΐου λέγοντος· Ἀμπελὼν ἐγενήθη τῷ ἠγαπημένῳ, ἐν
 κέρατι, ἐν τόπῳ πίονι· καὶ πάλιν, Φραγμὸν περιέθηκα·
 λέγει δὲ τὸν νόμον· καὶ ἐχαράκωσα· δηλαδὴ ταῖς ἐντολαῖς·
 καὶ ἐφύτευσα ἄμπελον Σωρήχ, καὶ ᾠκοδόμησα πύργον ἐν μέσῳ
 αὐτοῦ, τὴν Ἰερουσαλήμ· καὶ προλήνιον ὤρυξα ἐν αὐτῷ, τὸν
 ναόν· εἶτα προστίθησι· Τί ποιήσω τῷ ἀμπελῶνι; Ἀφελῶ τὸν
 φραγμὸν αὐτοῦ, καὶ ἔσται εἰς διαρπαγήν. Τοῦτον καθεῖλε
 τὸν φραγμὸν ἡνίκα εἰς τὸν Χριστὸν ἐξήμαρτον, ὅστις
 αὐτοὺς τῷ νόμῳ περιέφραξε, καὶ τρυγῶνται ὑπὸ τῶν
 παραπορευομένων τὴν ὁδόν· τουτέστι, τῶν παρανομούντων,
 καὶ μὴ πορευομέ νων ὁδῷ
 βασιλικῇ. Τοιοῦτοι γάρ εἰσιν οἱ νῦν τῶν Ἰουδαίων παῖδες,
 ἐν νόμῳ παρανομοῦντες· ὅθεν οὐ πορεύεσθαι τὴν ὁδόν, ἀλλὰ
 παραπορεύεσθαι λέγονται· ὥστε καὶ ἡ Σοφία ἐν Παροιμίαις
 τὸν ὑπὸ τῆς φαύλης γυναικὸς ἀπατώμενον νεανίαν, Ἐνδεῆ
 φρενῶν. παραπορευόμενον ἐν ἀγορᾷ παρὰ γωνίαν, οὐ
 πορευόμενον, ἔλεγεν. Ἐλυμήνατο αὐτὴν ὗς ἐκ δρυμοῦ, καὶ
 μονιὸς ἄγριος κατενεμήσατο αὐτήν. Οὐ μόνον λέων διὰ τὸ
 ἁρπακτικόν, οὐδὲ δράκων διὰ τὸν τῆς κακίας ἰόν, ἕτερά τε
 τοιαῦτα ἃ ταῖς Γραφαῖς εἴρηται ταῖς θεοπνεύσταις, ἀλλὰ
 καὶ ὗς, διὰ τὸ χαίρειν τῷ βορβόρῳ τῆς κακίας, ὁ διάβολος
 λέγεται, ὃς ἐν τῷ ἀκάρπῳ δρυμῷ τῆς κακίας αὐλίζεται· καὶ
 μονιός, ὡς μόνος κατὰ Θεοῦ ἀλαζονευσάμενος, λέγεται·
 ἄγριος γάρ, ὡς θηριώδης καὶ ἀνήμερος. Οὗτος τὴν
 συναγωγὴν τῶν Ἰουδαίων, ἀφ’ οὗπερ αὐτῆς ὁ φραγμὸς
 καθῃρέθη, λυμαίνεται· τουτέστιν, ἀφ’ οὗ Χριστὸς τὴν
 νομικὴν πολιτείαν κατέπαυσε· τῆς γὰρ ἐκ τοῦ ἐχθροῦ
 μερίδος εἰσίν, ἐπειδὴ μήτε τὸν νόμον, μήτε θυσιαστήριον,
 μήτε ἄλλο τι τῶν εἰς λατρείαν Θεοῦ τελούντων κέκτηνται.
 Ὁ Θεὸς τῶν δυνάμεων, ἐπίστρεψον δή, καὶ ἐπίβλεψον ἐξ
 οὐρανοῦ, καὶ ἴδε. Ἐπειδὴ γὰρ οὔτε ὁ νόμος τὸν Ἰσραήλ,
 οὔτε προφῆται ἐπέστρεψαν αὐτόν, ἀναγκαίως αὐτὸν
 ἐπιστρέψαι παρακαλεῖ· τουτέστι, διορθώσασθαι. Πῶς δὲ
 ἐπιστρέψαι; Ἐπιβλέψοντα ἐξ οὐρανοῦ καὶ ἰδόντα. Πότε γὰρ
 οὐχ ὁρᾷ; Ἀλλὰ νῦν αὐτὸν ἰδεῖν αἰτεῖ πάντως
 συμπαθέστερον, ἵνα τι πλεῖον εἰς ἡμετέραν εὐεργεσίαν
 ποιήσῃ τῶν ἔμπροσθεν. Τί δὲ τοῦτο; Δηλοῖ τὰ ἑπόμενα. Καὶ
 ἐπίσκεψαι τὴν ἄμπελον ταύτην. Καὶ κατάρτισαι αὐτήν, ἣν
 ἐφύτευσεν ἡ δεξιά σου, καὶ ἐπὶ Υἱὸν ἀνθρώπου ὃν
 ἐκραταίωσας σεαυτῷ. Θεωρεῖς ὅτι οὐ μόνον γεωργοῦ, ἀλλὰ
 καὶ ἰατροῦ χώραν τὸν Θεὸν ἀναλαβεῖν ἐξῄτησεν. Ἰατροῦ γὰρ
 τὸ ἐπισκέψασθαι, ὅστις δι’ ἑαυτοῦ ποιεῖται τὴν
 ἐπίσκεψιν. 
 γʹ. Οὐκοῦν ἐνδημῆσαι μὲν ὡς ἰατρόν, ὡς δὲ γεωργὸν
 καταρτίσαι τὴν ἄμπελον βούλεται, ἀναίρειν τὸν νοητὸν
 σκώληκα, καὶ τὰ περιττὰ ἐκτέμνοντα κλήματα, ἀφ’ ὧν
 καρπὸν φέρειν οὐ δυνήσεται. Τίνος δὲ τούτου χάριν; Οὐκ
 αὐτῆς, φησίν, ἧσπερ καθεῖλε τὸν φραγμὸν καὶ τῷ ἐχθρῷ
 παραδέδωκεν, ἀλλὰ διὰ τὸ κλῆμα τὸ μέλλον ἐξ αὐτῆς
 δεσποτικὸν ἀναδίδοσθαι. Διόπερ εἰπών, Ἐπίσκεψαι τὴν
 ἄμπελον ταύτην, ἐπήγαγε, Καὶ ἐπὶ Υἱὸν ἀνθρώπου, ὃν
 ἐκραταίωσας ἑαυτῷ· τουτέστι, διὰ τὸν γινόμενον ἐκ τῆς
 ἀμπέλου τῆς Ἰουδαϊκῆς Υἱόν, Ὃν ἐκραταίωσας ἑαυτῷ,
 ἐπίσκεψαι αὐτήν. Καὶ γὰρ ἀληθῶς τοῦ λαοῦ τῶν Ἰουδαίων
 ὑπῆρχεν ἡ τοῦ Μονογενοῦς ἐνδημία ἐπίσκεψις, εἴπερ ἔτυχον
 ἀνασχόμενοι. Διόπερ καὶ Ἰωάννης ἔλεγεν· Εἰς τὰ ἴδια
 ἦλθε, καὶ οἱ ἴδιοι αὐτὸν οὐκ ἔγνωσαν· αὐτὸς δὲ ὁ Κύριος·
 Οὐκ ἦλθον εἰ μὴ εἰς τὰ πρόβατα τὰ ἀπολωλότα οἴκου
 Ἰσραήλ. Ἐμπεπυρισμένη πυρί, καὶ ἀνεσκαμμένη, ἀπὸ
 ἐπιτιμήσεως τοῦ προσώπου σου ἀπολοῦνται. Ἐπειδὴ ἀμπελῶνι
 τὴν τῶν Ἰουδαίων συναγωγὴν συνέκρινεν, ἀναγκαίως μερίζει
 τὸν λόγον, ποτὲ μὲν πρὸς τὴν εἰκόνα, ποτὲ δὲ πρὸς
 τούτους, ἐφ’ οἷς τὴν εἰκόνα παρέλαβεν. Ἐνεπυρίσθη τοίνυν
 πυρὶ ἡ τῶν Ἰουδαίων ἄμπελος, τουτέστιν, ἡ συναγωγή·
 ἐκεῖνο δέ, περὶ οὗ ὁ Χριστὸς ἔλεγε· Πῦρ ἦλθον βαλεῖν εἰς
 τὴν γῆν, καὶ τί ἔθελον, εἰ ἤδη ἀνήφθη; Τούτου δὲ χάριν
 ἐβλήθη τὸ πῦρ, καὶ ἀνεσκάφη, ἵνα ἀνασκαφείσης αὐτῆς,
 γυμνωθῇ ὁ ἐν ταύτῃ κεκρυμμένος θεμέλιος· περὶ οὗ Ἡσαΐας
 ἔλεγεν· Ἰδοὺ ἐγὼ ἐμβαλῶ μέλιος· περὶ οὗ Ἡσαΐας ἔλεγεν·
 Ἰδοὺ ἐγὼ ἐμβαλῶ εἰς τὰ θεμέλια Σιὼν λίθον πολυτελῆ,
 ἐκλεκτόν, ἀκρογωνιαῖον, ἔντιμον· καὶ ὁ πιστεύων ἐπ’ αὐτῷ
 οὐ καταισχυνθήσεται. Ἀλλὰ μὴν καὶ ὁ Δαυῒδ ἔλεγεν·
 Μνήσθητι, Κύριε, τῶν υἱῶν Ἐδὼμ τὴν ἡμέραν Ἱερουσαλήμ·
 δηλαδὴ τῶν ἐθνῶν τῶν λεγόντων, Ἐκκενοῦτε ἕως τῶν
 θεμελίων αὐτῆς. Μέχρι γὰρ τοσούτου τὰ παρὰ τοῖς
 Ἰουδαίοις ὑπὸ τῶν ἐθνῶν ἐξορύττεται, ἐπιμελῶς ἐρευνώμενα
 δηλαδή, καὶ ψηλαφώμενα, ἄχρις οὗ τὸν θεμέλιον
 γυμνώσωσιν, ὅνπερ ἐκεῖνοι κρύπτουσι. Διὸ ἀπὸ ἐπιτιμήσεως
 τοῦ προσώπου τοῦ Θεοῦ, νοήσεις τοῦ Χριστοῦ, ἀπολοῦνται.
 Ἐπετίμησε γὰρ αὐτοῖς, ὅτι τὰς κλεῖς τῆς γνώσεως ἔχοντες,
 οὔτε αὐτοὶ εἰσέρχονται, καὶ τοὺς εἰσελθεῖν βουλομένους
 κωλύουσι. Γενεθήτω ἡ χείρ σου ἐπ’ ἄνδρα δεξιᾶς σου, καὶ
 ἐπὶ Υἱὸν ἀνθρώπου, ὃν ἐκραταίωσας σεαυτῷ. Καὶ οὐ μὴ
 ἀποστῶμεν ἀπὸ σοῦ. Ἄνδρα δεξιᾶς τὸν Χριστὸν λέγει· ἄνδρα
 διὰ τὴν ἀνθρωπότητα· δεξιᾶς αὐτοῦ, πρῶτον μὲν ὡς ἐν
 δεξιᾷ τοῦ Πατρὸς μετὰ σαρκὸς καθεζόμενον· ἔπειτα διὰ τὸ
 πᾶσαν ὅτι τὴν κτίσιν συνεστήσατο. Αὐτὸν καὶ Υἱὸν ἀν θρώπου ὁμοίως διὰ
 τὴν σάρκα καλεῖ· ἀλλ’ ἵνα λογίσῃ ὅλον ὁμοούσιον πρὸς τὸν
 Πατέρα διὰ τὴν θεότητα, Ὃν ἐκραταίωσας ἑαυτῷ, φησίν.
 Ἐκραταίωσε γὰρ αὐτόν, ὡς αὐτὸς γεννήσας· ἑαυτῷ δὲ
 ἐκραταίωσεν, ἐπειδὴ ἰσοδύναμον καὶ ἀπαράλλακτον κατὰ
 πάντα ἐγέννησεν. Ἐπὶ τούτων γενέσθαι τὴν χεῖρα τοῦ
 Πατρός, τουτέστι, διὰ τοῦ προβῆναι ἐφ’ ἡμῶν τὰ σημεῖα
 εὔχεται καὶ τὰ θαύματα· ταῦτα γὰρ ποτὲ χεὶρ Θεοῦ, ποτὲ
 δάκτυλος ὀνομάζεται. Οὐκ ἔτι δὲ διὰ προφήτου, ἢ θεοφόρου
 τινός, καθάπερ διὰ Μωϋσέως, ἢ διὰ Ἠλία, καὶ τῶν
 προφητῶν, γενέσθαι τὰ ἐφ’ ἡμῖν σημεῖα παρακαλεῖ· ἀλλὰ
 διὰ τοῦ Υἱοῦ, ὑποσχόμενος ὡς ἐὰν τοῦτο γένηται, εἰ μὴ
 ἀποστῶμεν ἀπ’ αὐτοῦ· πολλάκις γὰρ ἀπέστημεν. Ζωώσεις
 ἡμᾶς, καὶ τὸ ὄνομά σου ἐπικαλεσόμεθα. Ζωώσεις ἡμᾶς τῷ
 ὕδατι τῷ ζῶντι τοῦ βαπτίσματος. Τότε γὰρ αὐτοῦ καὶ τὸ
 ὄνομα ἐπικαλούμεθα, ἀπὸ Χριστοῦ Χριστιανοὶ λεγόμενοι.
 Κύριε ὁ Θεὸς τῶν δυνάμεων, ἐπίστρεψον ἡμᾶς, καὶ ἐπίφανον
 τὸ πρόσωπόν σου, καὶ σωθησόμεθα. Συνεχῶς ταῦτα. Οὐ γὰρ
 δὴ μόνον κατὰ τὸ παρὸν ὁ προφήτης πρεσβεύεται· δηλῶν, ὡς
 οὐκ ἄλλως ἐπιστραφῆναι οὐδὲ σωθῆναι, εἰ μὴ δι’
 ἐπιφανείας τοῦ προσώπου τοῦ Θεοῦ, τοῦ Λόγου δηλαδὴ τοῦ
 σαρκωθέντος, δυνάμεθα.

ΨΑΛΜΟΣ Πʹ. Εἰς τὸ τέλος, ὑπὲρ τῶν ληνῶν.
 Ψαλμὸς τῷ Ἀσάφ. 
 
 αʹ. Τίνος χάριν ἄρα τὸν παρόντα ψαλμὸν ὁ προφήτης
 ἐπιλήνιον ἔταξεν; Οὐδὲ γὰρ ληνοῦ, ἢ τρυγητοῦ τινος, ἢ
 ἀπαρχῶν ὅλως τῶν ἐξ ἀγροῦ κατὰ τὸ παρὸν μέμνηται· τὸν
 Ἰωσὴφ δὲ προβάλλεται εἰκόνα τοῦ Χριστοῦ γεγονότα καὶ
 μαρτύριον, ὅστις τὴν ληνὸν τῶν ὑπὲρ ἡμῶν παθημάτων
 ἐπάτησεν, ὡς αὐτὸς διὰ τῆς Ἡσαΐου προφητείας ἐδίδαξε·
 Ληνὸν ἐπάτησα μόνος. Διὰ τί δὲ ληνὸν τὰ πάθη καλεῖ;
 Ἐπειδὴ γλεύκους δίκην ἡμεῖς τὸ ἐξ αὑτῶν ἀποῤῥεῦσαν αἷμα
 πίνοντες, εὐφραινόμεθα. Ἀγαλλιᾶσθε τῷ Θεῷ τῷ βοηθῷ ἡμῶν,
 ἀλαλάξατε τῷ Θεῷ Ἰακώβ. Καλῶς ἡμᾶς ἐπὶ τῷ Θεῷ ὡς καὶ
 δυνατῷ καὶ γνησίῳ βοηθῷ ἀγαλλιᾶσθαι βούλεται, ἐπ’
 ἀνθρώπῳ δὲ οὐδενί· οὔτε γὰρ τὸ δυνατὸν παρ’ αὐτοῖς, οὔτε
 τὸ γνήσιον σώζεται· ἐπειδὴ καὶ γνώμης ὀλισθηρᾶς, ὡσαύτως
 δὲ καὶ ἰσχύος τυγχάνουσιν. Ἀλλὰ μὴν καὶ ἀλαλάζειν ἡμᾶς
 ὡς ἤδη διὰ τῆς τοῦ Θεοῦ βοηθείας νενικηκότας ἐκέλευσε.
 Θεοῦ δὲ τίνος; Τοῦ Θεοῦ, φησίν, Ἰακώβ. Καὶ σιωπᾷ μὲν τὸν
 Ἀβραάμ, καταλιμπάνει δὲ τὸν Ἰσαάκ· εἶτα μόνου τοῦ Ἰακὼβ
 ὡς ἁρμόττοντος τοῦ προκειμένου μέμνηται. Ἀλαλαγμοῦ δὲ
 μνημονεύσας, νίκην τινὰ ἢ σύμβολον τὸ ἀλαλάζειν ᾐνίξατο.
 Αὐτὴ δὲ ἡμῖν, πτερνισθέντος τοῦ ἐχθροῦ παρὰ τοῦ Χριστοῦ,
 γέγονε. Διόπερ τὸν Θεὸν Ἰακὼβ δικαίως παρήγαγεν, ἐπειδὴ
 πτερνιστὴς ὁ Ἰακὼβ ἑρμηνεύεται. Λάβετε ψαλμόν, καὶ δότε
 τύμπανον, ψαλτήριον τερπνὸν μετὰ κιθάρας. Σύμβολον τῆς
 ἀρχαίας Διαθήκης τὸ τύμπανον, ὡς φωνὴν ἔχον εἰκῆ
 βομβοῦσαν καὶ ἄσημον· καὶ ὅτι Μαρία ἡ Μωϋσέως ἀδελφὴ
 μετὰ τυμπάνου πρὸ τοῦ λαοῦ τῶν Ἰουδαίων ἐχόρευεν. Ὁ
 ψαλμῳδὸς δὲ χαρακτηρίζει τὴν Νέαν· σαφῆ γὰρ καὶ τρανὰ
 καὶ λίαν ἔναρθρα οἱ ψάλλοντες, ὥσπερ δὲ τὸ εὐαγγέλιον
 φθέγγεται. Ἐπειδὴ τοίνυν ταῦτα πρὸς τὸν λαὸν τῶν
 Ἰουδαίων διαλέγεται, παιδεύων αὐτοὺς ἐπὶ τίνι μὲν
 ἀγαλλιᾶσθαι καὶ ἀλαλάζειν ὀφείλουσι, ποῖον δὲ θέσθαι
 πρὸς τὴν ἐξ ἐθνῶν Ἐκκλησίαν συνάλλαγμα, σαφῶς αὐτοῖς
 λαβεῖν τὰ νέα καὶ δοῦναι αὐτοῖς τὰ ἀρχαῖα προτρέπεται·
 τῇ γὰρ συμπλοκῇ χρησιμώτερα γίνεται. Καὶ ὁ μὲν ἔχων τὴν
 ἀλήθειαν, ἔτι μᾶλλον πληροῦται τὴν εἰκόνα δεχόμενος· ὁ
 δὲ τὴν εἰκόνα ἔχων, εὐεργετεῖται μεγάλως, λαβὼν τὴν
 ἀλήθειαν, ἧς ἕνεκα καὶ τὴν εἰκόνα κέκτηται· διόπερ φησί,
 Ψαλτήριον τερπνὸν μετὰ κιθάρας, τουτέστι τὰ νέα μετὰ τῶν
 ἀρχαίων· καθάπερ καὶ Σολομών φησιν ἐν τοῖς ᾌσμασιν· Νέα
 πρὸς παλαιά, ὅσα ἔδωκέ μοι ἡ μήτηρ μου, ἀδελφέ μου,
 ἐτήρησά σοι. Διὰ τί δὲ ταῦτα ψαλτηρίῳ καὶ κιθάρᾳ
 παρείκασεν; Ἐπειδὴ συγγενῆ μὲν ἀλλήλοις τὰ ὄργανα,
 διαφόρους δὲ τῶν χορδῶν τοὺς συνδέσμους ἔχει· τὸ μὲν
 ἄνω, τὸ δὲ κάτω δεσμούμενον, ὥσπερ ἡ Ἀρχαία καὶ ἡ Νέα
 συγγενής· εἰς ἕνα γὰρ σκοπὸν τὴν εὐσέβειαν βλέπουσιν·
 ἀλλὰ τῆς μὲν αἱ ἐντολαὶ κάτω, διὰ τὸ ταπεινὸν τῶν
 νομοθετουμένων· τῆς δὲ ὑψηλαὶ καὶ ἄνω, διὰ τὸ λίαν
 ὑψηλὸν καὶ ἀνηγμένον τῶν παρὰ Χριστοῦ μαθητευθέντων
 τυγχάνουσιν. Σαλπίσατε ἐν
 νεομηνίᾳ σάλπιγγι, ἐν εὐσήμῳ ἡμέρᾳ ἑορτῆς ὑμῶν. Σαφῶς τὸ
 δεῖν ἐν νεομηνίᾳ σαλπίζειν τὸν ἐν νόμῳ διαγορεύεται, οὐ
 μὴν ἑκάστου μηνός· διόπερ ἡμέρας εὐσήμου Δαυῒδ 
 ἐμνημόνευσεν, εἰς τὴν μίαν τοῦ ἑβδόμου μηνὸς τὸν λόγον
 ἀναπέμψαι βουλόμενος. Αὕτη γὰρ εὔσημος, τουτέστιν,
 ἐπίσημος διὰ τὸν νόμον ἐτύγχανε· φησὶ δὲ οὕτως· Τοῦ
 μηνὸς τοῦ ἑβδόμου, μιᾷ τοῦ μηνός, ἔσται ὑμῖν ἀνάπαυσις,
 μνημόσυνον σαλπίγγων. Ὅθεν καὶ νῦν ὁ ψαλμῳδὸς ἐπήγαγεν·
 Ὅτι πρόσταγμα τῷ Ἰσραήλ ἐστι, καὶ κρίμα τῷ Θεῷ Ἰακώβ,
 δηλῶν ὡς οὐ καινοτομεῖ τὸν λόγον, ἀρχαίᾳ δέ τινι
 νομοθεσίᾳ ἕπεται, ἀλλὰ ταύτης ἀνθ’ ὅτου τὸ παρὸν
 ἐμνημόνευσε, πάντως νεομηνίαν μὲν τὸν καιρὸν καλῶν τῆς
 τοῦ Σωτῆρος ἀφίξεως· Ἥτις γὰρ ἐν Χριστῷ, καινὴ κτίσις·
 τὰ ἀρχαῖα παρῆλθεν· ἰδοὺ γέγονε τὰ πάντα καινά, ὁ Παῦλός
 φησι· σάλπιγγα δὲ τὸν εὐαγγελικὸν λόγον, εὔσημον δὲ
 ἡμέραν, τοῦ Δεσπότου Πάσχα· ὅθεν Ἀκύλας μὲν Πανσέληνον
 ἐκδέδωκε, Σύμμαχος δὲ Μηνιαῖον, τὴν πεντεκαιδεκάτην τοῦ
 μηνὸς ἡμέραν ἑκάτερος λέγοντες. Ἐν ταύτῃ δὲ σαλπίζειν
 κατὰ τὸν νόμον οὐκ ἐξῆν, ὥστε τὴν ἡμέραν ἐκείνην ἄρα
 αἰνίττεται, ἐν ᾗ Χριστὸς ὑπὲρ ἡμῶν πάσχει.
 Τεσσαρεσκαιδεκάτῃ γὰρ ἐν τῷ καιρῷ τοῦ τυπικοῦ Πάσχα
 παραδοθείς, τὸν σταυρὸν κατὰ τὴν ἑξῆς δηλαδὴ τὴν
 πεντεκαιδεκάτην ὑφίσταται. Ἐκείνην τοίνυν νεομηνίαν
 καλεῖ καὶ πανσέληνον, ὡς ἀρχὴν ἅμα καὶ πλήρωμα τοῦ
 καιροῦ, καθ’ ὃν ἡμῶν ἡ σωτηρία τυγχάνουσα. Ἐν αὐτῇ
 κελεύει σαλπίζειν, τουτέστιν, εὐαγγελίζεσθαι, πρόσταγμα
 τοῦτο τῷ Ἰσραὴλ εἶναι φήσας, πρόσταγμα δὲ οὐχ ἁπλῶς,
 ἀλλὰ κρίμα τῷ Θεῷ Ἰακώβ, ὅστις ἀπὸ τοῦ σταυροῦ ἀρχὴν
 ἐνεργείας λαβών, τὸ εὐαγγελικὸν ἐδικαίωσε κήρυγμα·
 διόπερ τοῖς ἀποστόλοις ἔλεγεν· Ὅταν ὑψωθῶ, πάντας ἑλκύσω
 πρὸς ἐμαυτόν. Ὅτι δὲ Θεὸν Ἰακὼβ τὸν Χριστὸν ἐπωνόμαζε,
 τοῖς μετὰ ταῦτα μάνθανε. Μαρτύριον ἐν τῷ Ἰωσὴφ ἔθετο
 αὐτόν, ἐν τῷ ἐξελθεῖν αὐτὸν ἐκ γῆς Αἰγύπτου. Τίνα τὸν
 Θεὸν Ἰακώβ; Περὶ οὗ φθάσας ἔλεγεν. Πῶς δέ, Μαρτύριον, ἐν
 τῷ ἐξελθεῖν αὐτὸν ἐκ γῆς Αἰγύπτου; Ἐπειδὴ γὰρ εἰκὼν τοῦ
 Χριστοῦ ὁ Ἰωσὴφ ἐτύγχανε διὰ τὸν τῶν ἀδελφῶν φθόνον, διὰ
 τὴν πρᾶσιν, διὰ τὴν ἐν ἐλευθερίᾳ δουλείαν, διὰ τὴν τῶν
 ἀστέρων προσκύνησιν, καὶ ἕτερα τοιαῦτα, ὅσα ἐξὸν ἐκ τῆς
 κατ’ ἐκεῖνον ἱστορίας ἐκλέγεσθαι· ἔργῳ δηλῶσαι
 βουλόμενος, ὅτι μαρτύριον αὐτοῦ καὶ στήλη Ἰωσὴφ
 ἐτύγχανε, καὶ καθάπερ ἐκεῖνον, οὕτως καὶ αὐτὸν ἐξ
 ἐπιβουλῶν ἐπιβουλαὶ διεδέχοντο. Ἀποθανόντος Ἡρώδου,
 ὅστις αὐτὸν ἀνελεῖν ἐπεχείρησεν· ἐπανελθὼν γὰρ ἐξ
 Αἰγύπτου ἐν τῇ Γαλιλαίᾳ διὰ τὸν φόβον Ἀρχελάου
 κρύπτεται, ὡς καὶ τούτου μετὰ τὸν Ἡρώδην ἐπιβουλεύειν
 μέλλοντος. 
 βʹ. Γλῶσσαν ἣν οὐκ ἔγνω ἤκουσεν. Ποίαν; Τὴν τῶν
 συκοφαντούντων, ἐρεῖς· ταύτην γὰρ οὐκ ἔγνω· οὐκ ἀγνοῶν,
 ἀλλ’ ὡς τὸ ψεῦδος εἰς ὦτα μὴ θέμενος· Θεοῦ γὰρ τὸ
 τοιοῦτον ἀλλότριον. Ἀλλ’ ὅμως ἐπειδὴ γέγονεν ἄνθρωπος,
 ἐν τῷ κρίνεσθαι, τῶν συκοφαντούντων ἀναγκαζόμενος
 ἤκουεν. Ἦν δὲ καὶ τοῦτο τῷ Ἰωσὴφ μαρτύριον, ἐπειδὴ καὶ
 αὐτὸς λεγούσης τῆς Αἰγυπτίας ἤκουσε· Κοιμήθητι μετ’
 ἐμοῦ· οὐ μὴν ἔγνω τῆς λεγούσης τὴν γλῶσσαν· οὐδὲ γὰρ
 συγκατέθετο. Ἀπέστησεν ἀπὸ ἄρσεων τὸν νῶτον αὐτοῦ· οὐκ
 ἐνωτοφόρησέ, φησι, τῇ ἁμαρτίᾳ· λέγει γὰρ ἄρσεις τὰ τῶν
 ἁμαρτημάτων φορτία, ὧν ὁ Δαυῒδ τὸ βάρος αἰνιττόμενος
 ἔλεγεν· Ὡσεὶ φορτίον βαρὺ ἐβαρύνθησαν ἐπ’ ἐμέ· ἀλλ’ ὁ
 μὲν Ἰωσὴφ τῆς μοιχείας, παντελῶς δὲ ἁμαρτίας ὁ Χριστὸς
 ἀπέσχετο· Αἱ χεῖρες αὐτοῦ ἐν τῷ κοφίνῳ ἐδούλευσαν.
 Ἐδούλευσεν ὁ Χριστὸς ἐν τῷ παρόντι βίῳ, ὃς δὴ καὶ
 κόφινος δικαίως ὀνομάζεται, ἐπειδήπερ ἐν αὐτῷ πάντα τὰ
 ἀγαθὰ καὶ κακά, καθάπερ ἐν τῷ κοφίνῳ σωρεύσαντες,
 φέρομεν ἐπ’ ὤμων, ὅταν ἐντεῦθεν ὁδεύσωμεν. Ὅρα τοίνυν
 τῆς προφητείας τὸ ἀκριβές, καὶ θαύμαζε πῶς περὶ τοῦ νέου
 Ἰωσήφ φησι, τοῦ Χριστοῦ· Ἀπέστησεν ἀπὸ ἄρσεων τὸν νῶτον
 αὐτοῦ· ἐπειδὴ ἀμαρτίαν οἰκείαν οὐκ ἐβάστασεν, τὰς χεῖρας
 δὲ αὐτοῦ ὅμως ἐν τῷ κοφίνῳ ἐδούλευσε τοῦ παρόντος βίου·
 τὸν γὰρ κόφινον τῶν ἡμετέρων ἁμαρτημάτων βαστάζων
 ἐδούλευσε. Πλὴν ἀλλὰ πολλῇ μεταβάσει προσώπων κατὰ τὴν
 νῦν ψαλμῳδίαν ὁ προφήτης ἐχρήσατο. Ἄνω γὰρ πρὸς τινὰς
 νενικηκότας, καὶ διὰ τοῦτο καιρὸν ἔχοντας ἑορτῆς
 διαλέγεται· ἐκεῖθεν μεταβὰς εἰς τὸν Ἰωσὴφ τὸν λόγον καὶ
 τὴν εἰκόνα τὴν τοῦ Χριστοῦ μετέθηκε· νῦν δὲ σαφῶς πρὸς
 τὸν λαὸν τὸν ἐξ Ἰσραὴλ ἀποτείνεται· φησὶ δὲ οὕτως· Ἐν
 θλίψει ἐπεκαλέσω με, καὶ ἐῤῥυσάμην σε. Ποῦ καὶ πότε; Ἡνίκα πάντως πρὸς
 Μωϋσῆν ἔλεγεν· Ἰδὼν εἶδον τὴν κάκωσιν τοῦ λαοῦ μου τοῦ
 ἐν Αἰγύπτῳ. καὶ τῆς κραυγῆς αὐτῶν ἀκήκοα ἀπὸ τῶν
 ἐργοδιωκτῶν αὐτῶν. Οἶδα γὰρ τὴν ὀδύνην αὐτῶν, καὶ
 κατέβην ἐξελέσθαι αὐτούς· Ἐπήκουσά σου ἐν ἀποκρύφῳ
 καταιγίδος. Ὅτε ἐπὶ τὸ Σιναῖον κατῆλθεν ὄρος, καὶ νεφέλη
 γνοφώδης τὸ ὄρος ἐκάλυψεν (ἡ τοιαύτη δὲ νεφέλη καταιγὶς
 ὀνομάζεται), τότε αὐτῶν ἐπήκουσε. Τί λεγόντων; Τοὺς
 λόγους οὓς ἐλάλησε Κύριος ποιήσομεν, καὶ ἀκουσόμεθα.
 Ἀλλὰ μικρὸν ὕστερον ψευδομένους κατέλαβε· τὰ γὰρ ἑξῆς
 τοῦτο σαφῶς παρίστησιν. Ἐδοκίμασά σε ἐπὶ ὕδατος
 ἀντιλογίας. Ἔνθα τὸν Θεὸν ὁδεύοντες ἐλοιδόρησαν, καὶ
 πολλῶν σημείων ἔμπροσθεν ἀπολαύσαντες, ἀμνημονήσαντες
 πάντων, πρὸς Μωϋσέα ἔλεγον· Ὄφελον καὶ ἀπεθάνομεν τῇ
 ἀπολείᾳ τῶν πατέρων ἡμῶν ἐναντίον Κυρίου, καὶ ὅσα τούτων
 ἔχεται, τὴν τῶν Ἰουδαίων βλασφημίαν γνωρίζοντα. Τούτοις
 διάψαλμα τοῖς στίχοις ὁ ψαλμῳδὸς ἐπήγαγεν, οὐχ ἁπλῶς,
 οὐδὲ μάτην, ἀλλ’ ἴσως μὲν πρός τινα καιρὸν τὴν
 προφητείαν ἀναπαύσας· τὸ δὲ ἀληθέστερον, ἐπειδὴ τὸ τοῦ
 Χριστοῦ σαφῶς εἰσήγαγε πρόσωπον. Ἄκουσον, λαός μου, καὶ
 διαμαρτύρομαί σοι. Εἰ βούλει κληθῆναι λαὸς Θεοῦ, ἄκουσον
 αὐτοῦ τῆς ἐντολῆς, ἵνα κτήσῃ τὸ μέγα τοῦτο καὶ ἀξίωμα.
 Πλὴν ἰδεῖν ἄξιον, τίνα καὶ ποῖα διαμαρτύρεται. Ἰσραήλ,
 ἐὰν ἀκούσῃς μου, οὐκ ἔσται σοι θεὸς πρόσφατος, οὐδὲ
 προσκυνήσεις θεῷ ἀλλοτρίῳ. Ἐγὼ γάρ εἰμι Κύριος ὁ Θεός
 σου· ὁ ἀναγαγών σε ἐκ γῆς Αἰγύπτου. Τό, Ἐὰν ἀκούσῃς μου,
 τούτου χάριν προσέταξεν, ἵνα δείξῃ προειδὼς μὲν αὐτῶν
 τὴν παροινίαν, οὐ μὴν διὰ τοῦτο ἀναιρῶν αὐτοῖς τὸ
 μεταθέσθαι. Ἐξῆν γάρ, εἴπερ ἐβούλοντο· καὶ ἡ τοῦ Θεοῦ
 πρόγνωσις οὐ βλάπτει τὴν μετάνοιαν, ἐπειδὴ καὶ τοῦτο
 προγινώσκει, ὅτι καὶ τοῖς ἁμαρτωλοῖς ἔξεστι μεταθέσθαι,
 εἰ βούλοιντο. Πλὴν ἀλλά τι καινὸν καὶ μυστηριῶδες ὁ
 προφήτης αἰνίττεται· ὁ Θεὸς δὲ διὰ τοῦ προφήτου μᾶλλον,
 Τί γὰρ τὸν τῶν Ἰουδαίων λαὸν διαμαρτύρεται; Ὅτι ἐὰν
 αὐτοῦ ἀκούσῃ. Αὐτοῦ, τίνος; Οὗ μαρτύριον ἦν ὁ Ἰωσήφ, οὗ
 αἱ χεῖρες ἐν τῷ κοφίνῳ ἐδούλευσαν· οὐκ ἔσται ἐν αὐτοῖς
 θεὸς πρόσφατος, οὐδὲ θεῷ ἀλλοτρίῳ προσκυνήσουσιν. Οὐκ ἦν
 γὰρ ὁ Χριστὸς πρόσφατος θεός, οὐδὲ ἀλλότριος· αὐτὸς δὲ
 ἦν ὁ ἀναγαγὼν αὐτοὺς ἐκ γῆς Αἰγύπτου, αὐτὸς ἦν ἀπ’
 ἀρχῆς, αὐτὸς καὶ μετὰ ταῦτα, ὡς διὰ τῆς Ἡσαΐου
 προφητείας ἐδήλωσε· φησὶ γάρ, Ἐγώ εἰμι Θεὸς πρῶτος, καὶ
 οὐκ ἔστιν ἄλλος πλὴν ἐμοῦ. Σωτὴρ δὲ χωρὶς πάσης
 ἀντιλογίας ὁ σαρκωθείς, ἵνα σώσῃ τὸ γένος τὸ ἡμέτερον,
 λέγεται. Πλάτυνον τὸ στόμα σου καὶ πληρώσω αὐτό. Διὰ τί
 μὴ τὰ ὦτά φησι, μηδὲ τὴν καρδίαν, ἀλλὰ τὸ στόμα; Ἐπειδὴ
 ἄρτος ζωῆς ὁ Λόγος ὁ καταβὰς ἐξ οὐρανῶν ἐχρημάτιζεν· ὃν
 εἴ τις τὸ στόμα διὰ τῆς εὐγνωμοσύνης πλατύνας ἐδέξατο,
 πλήρης θεολογίας ἐγίνετο. Καὶ οὐκ ἤκουσεν ὁ λαός μου τῆς
 φωνῆς μου, καὶ Ἰσραὴλ οὐ προσέσχε μοι. Οὐδὲ γὰρ
 διδάσκοντος ἢ εὐαγγελιζομένου ἀκοῦσαι ἐκαρτέρησαν, οὐδὲ
 θαυματουργοῦντι προσέχειν ἠβουλήθησαν· ἐβάρυναν δὲ τὰ
 ὦτα αὐτῶν, ἵνα μὴ τοῦ Κυρίου τὰς ἐντολὰς ἀκούσωσιν·
 Ἐκάμμυσαν τοὺς ὀφθαλμοὺς αὐτῶν, ὡς Ἡσαΐας ἔλεγεν, ἵνα μὴ
 τὰ σημεῖα θεάσωνται. Τί τοίνυν ἀντὶ τούτων πεπόνθασιν;
 Καὶ ἐξαπέστειλα αὐτοὺς κατὰ τὰ ἐπιτηδεύματα τῶν καρδιῶν
 αὐτῶν· πορεύσονται ἐν τοῖς ἐπιτηδεύμασιν αὐτῶν.
 Ἐπιτηδεύματα καρδιῶν τὰς ἐννοίας τὰς ποικίλας λέγει, καὶ
 τὰς μεθόδους τῶν λογισμῶν, οἷς ὁ τῶν Ἰουδαίων λαὸς
 ἐπιβουλεύων τῷ Κυρίῳ ἐκέχρητο, ἡνίκα ἔλεγον· Τί
 ποιήσομεν, ὅτι οὗτος ὁ ἄνθρωπος πολλὰ σημεῖα ποιεῖ; Ἐὰν
 ἀφῶμεν αὐτὸν οὕτως, πάντες πιστεύσουσιν εἰς αὐτόν, καὶ
 ἐλεύσονται οἱ Ῥωμαῖοι καὶ ἀροῦσιν ἡμῶν καὶ τὸν τόπον καὶ
 τὸ ἔθνος. Κατὰ τοῦτο τοίνυν τὸ ἐπιτήδευμα, καὶ κατὰ
 ταύτην τὴν βουλήν, ἐξαπεστάλησαν καὶ ἐπορεύθησαν·
 Ῥωμαῖοι γὰρ αὐτῶν καὶ τὴν πόλιν καὶ τὸν τόπον παρέλαβον,
 αὐτοὶ δὲ αἰχμάλωτοι ᾤχοντο. Εἰ ὁ λαός μου ἤκουσέ μοι,
 Ἰσραὴλ ταῖς ὁδοῖς μου εἰ ἐπορεύθη· ἐν τῷ μηδενὶ ἂν τοὺς
 ἐχθροὺς αὐτῶν ἐταπείνωσα, καὶ ἐπὶ τοὺς θλίβοντας αὐτοὺς
 ἐπέβαλον ἂν τὴν χεῖρά μου. Θρηνεῖ τὸν τῶν Ἰουδαίων λαόν,
 ὅτι Θεοῦ νομοθετοῦντος οὐκ ἤκουσεν, ὅτι ταῖς ὁδοῖς αὐτοῦ
 οὐκ ἐπορεύθη τοῦ ἀπλανοῦς καὶ σώζοντος· οὐδὲ τοὺς
 ἐχθροὺς αὐτῶν συνεχώρησε ταπεινωθῆναι τοὺς δαίμονας.
 οὐδὲ ἐπὶ τοὺς θλίβοντας αὐτοὺς ἐπιβληθῆναι τὴν τοῦ Θεοῦ
 χεῖρα. Ἐπέβαλε μὲν ὁ Θεὸς τὴν ἑαυτοῦ δεξιὰν ἐπὶ τοὺς ἀοράτους θλίβοντας, καὶ
 τοὺς ἀφανεῖς ἐχθροὺς ἐταπείνωσεν· ἀλλ’ οὐχὶ τῶν Ἰουδαίων
 ἕνεκα· τὸ γὰρ ἐπ’ ἐκείνοις κέρας ἔτι τὸ τῶν δαιμόνων
 ὑψοῦται· ἡμῶν δὲ χάριτι τῶν ἐθνῶν ἐταπεινώθησαν, οἵτινες
 αὐτῶν καὶ τὴν δουλείαν ἠρνήμεθα καὶ τὴν λατρείαν
 διεφθείραμεν. Διόπερ ὀργιζόμενος τοῖς Ἰουδαίοις ὁ Θεός,
 ἐχθροὺς αὐτοὺς ὁρίζεται, ὡς τὰ ἑξῆς παρίστησιν· Οἱ
 ἐχθροὶ Κυρίου ἐψεύσαντο αὐτοῦ, καὶ ἔσται ὁ καιρὸς αὐτῶν
 εἰς τὸν αἰῶνα. Ἐχθροί, τίνες; Περὶ ὧν Παῦλος ἔλεγε· Τοὺς
 ἐχθροὺς τοῦ σταυροῦ τοῦ Χριστοῦ, ὧν τὸ τέλος ἀπώλεια.
 Διὰ τοῦτο τὸν καιρὸν αὐτῶν, τουτέστι, τῆς κατ’ αὐτῶν
 δίκης εἰς τὸν αἰῶνα τὸν μέλλοντα ἠπείλησεν ἔσεσθαι. Τί
 δὲ αὐτῷ ἐψεύσαντο; Ὅτι αὐτὸς πρὸς αὐτοὺς ὡς τὰ ἴδια
 ἦλθεν, οἱ δὲ ἴδιοι αὐτόν, καθά φησιν Ἰωάννης, οὐκ
 ἐδέξαντο. Ἐψώμισεν αὐτοὺς ἐκ στέατος πυροῦ, καὶ ἐκ
 πέτρας μέλι ἐχόρτασεν αὐτούς. Ὀνειδίζει, τίνων τυχόντες.
 ἀγνωμονοῦντες ἔμειναν, διὰ τῶν αἰσθητῶν τὰ νοητὰ
 αἰνιττόμενος. Πυροῦ γὰρ στέαρ τὸν νόμον καλεῖ, διὰ τὸ
 πνεῦμα τὸ ἐνοικοῦν ἐν τῷ γράμματι· διόπερ ἐν ἑτέρῳ ψαλμῷ
 φησιν· Ὁ τιθεὶς τὰ ὅριά σου εἰρήνην, καὶ στέαρ πυροῦ
 ἐμπιπλῶν σε. Ποῖον τοῦτο, τοῖς ἑπομένοις ἐδήλωσεν· Ὁ
 ἀποστέλλων τὸ λόγιον αὐτοῦ τῇ γῇ. Μέλι γὰρ ἐκ πέτρας
 τοὺς προφήτας λέγει· ἐπειδήπερ ἀπὸ Χριστοῦ, ὃς
 χρηματίζει πέτρα, τὴν προφητείαν ἔχουσιν, ἧς αὐτοὺς
 ἐχόρτασεν ὁ Θεός, οὐχ ἕνα προφήτην, ἢ δεύτερον, πολλοὺς
 δὲ καὶ ἐπὶ πολλοῖς αὐτοὺς γενεαῖς χαρισάμενος.

Συνέσεως τῷ Ἀσάφ. Ψαλμὸς παʹ. 
 
 Σύντομος ἡ ἐπιγραφὴ τοῦ ψαλμοῦ· τοιαύτην γὰρ καὶ τὴν
 ὑπόθεσιν κέκτηται, δικαιοσύνης παραίνεσιν καὶ μέμψιν,
 ὅτι μὴ τούτοις ἔχονται. Ὁ Θεὸς ἔστη ἐν συναγωγῇ θεῶν, ἐν
 μέσῳ δὲ θεοὺς διακρίνει. Μεγάλη δὲ καὶ αὕτη τῆς τοῦ Θεοῦ
 περὶ ἡμᾶς φιλοτιμίας ἀπόδειξις, ὅτι τῆς ἑαυτοῦ
 προσηγορίας μετέδωκεν ὁ ποιητὴς τῷ πλάσματι. Καὶ αὐτὸς
 Θεὸς κατ’ ἐξοχὴν λεγόμενος, χάριτι τοῦτό τινας δέδωκεν
 ὀνομάζεσθαι, ὅσοι τὸ τῆς ἀρχῆς ἀξίωμα κατὰ ζῆλον Θεοῦ
 τοῦ πάντων ἄρχοντος ἔχουσι, καὶ φυλάττουσι. Διόπερ καὶ
 νῦν θεοὺς τοὺς ὑπερέχοντας ἐν τῷ λαῷ προσηγόρευσε· περὶ
 ὧν καὶ Μωϋσῆς ἔλεγε· Θεοὺς οὐ κακολογήσεις, καὶ ἄρχοντα
 τοῦ λαοῦ σου οὐκ ἐρεῖς κακῶς. Ἀλλὰ τούτων τοὺς μὲν
 ἀληθεύοντας καὶ μὴ ψευδομένους τὸ πρόσχημα, φυλάττοντας
 δὲ τὸ τῆς προφητείας, ἢ τὸ τῆς ἱερωσύνης, ἢ τὸ τῆς
 στρατηγίας ἀξίωμα τοσοῦτον τιμᾷ, ὥστε αὐτῶν ἐν τῇ
 συναγωγῇ, καθάπερ φησὶν ὁ ψαλμῳδός, ἵστασθαι· τοὺς δὲ
 τῆς παρασχεθείσης τιμῆς ἀνάξια πράττοντας ἐν μέσῳ
 διακρίνει, τουτέστιν, ἐπὶ πάσης τῆς κτίσεως γυμνῶν
 αὐτοὺς τῆς ἀξίας καὶ τοῦ προσχήματος καὶ παραδειγματίζων
 ὅτι λαχόντες ἄρχειν, τὸ ἐναντίον ὑπὸ κακίας ἤρχθησαν·
 οἷς ὁ προφήτης ὁμοῦ μὲν ἐπιτιμᾷ, ὀμοῦ δὲ παραινεῖ τὰ
 ἑπόμενα. Ἕως πότε κρίνετε ἀδικίαν, καὶ πρόσωπα ἁμαρτωλῶν
 λαμβάνετε; Καλῶς τό, Ἕως πότε, προσέταξεν, δεικνὺς ὅτι
 χρονίζουσιν ἐν ἀδικίᾳ, καὶ τῆς τοῦ Θεοῦ μακροθυμίας οὐκ
 αἰσθάνονται· ἀλλὰ οὐδὲ ὅλως νοοῦσι τοῦ καιροῦ
 περαιουμένου καὶ τρέχοντος, μεθ’ ὃν ἡ δίκη τοῖς ἀδίκοις
 ἐπέρχεται· διόπερ ἀδικίαν κρίνουσι, καὶ ἁμαρτωλῶν
 λαμβάνουσι πρόσωπα, δέον τὸ τοῦ Θεοῦ στῆσαι πανταχοῦ
 βουλομένου τὸ δίκαιον, καὶ τούτου χάριν ἐν ἑκάστῃ κρίσει
 τὸ ἑαυτοῦ παραφέροντος πρόσωπον· ὥστε τὸν Μωϋσέα λέγειν·
 Οὐ λήψῃ πρόσωπον ἐν κρίσει, ὅτι τοῦ Κυρίου ἡ κρίσις
 ἐστί· διατί δέ φησι, Πρόσωπον ἁμαρτωλῶν λαμβάνετε;
 Ἐπειδὴ πᾶς σπουδάζων διαφθαρῆναι τὸ δίκαιον καὶ πρὸς τὸν
 πλησίον πλεονεκτηθῆναι κρίσιν, ἁμαρτωλὸς ὄντως οὗτος,
 κἂν σχῆμα τοῦ δικαίου περικείμενος. Διάψαλμα ἐπήγαγεν,
 ἐπειδὴ τὴν μέμψιν εἰς συμβουλὴν μετέθηκε. Κρίνατε ὀρφανῷ
 καὶ πτωχῷ, ταπεινὸν καὶ πένητα δικαιώσατε. Οὔ φησι,
 κρίνατε δικαίῳ, οὐδὲ προφήτῃ, οὐδὲ ἱερεῖ, ὧν τοσοῦτον
 μὲν ὁ Θεὸς παρεγγυᾷ Μὴ ἅπτεσθε τῶν χριστῶν μου, καὶ ἐν
 τοῖς προφήταις μου μὴ πονηρεύεσθε· ἀλλ’ Ὀρφανῷ καὶ πτωχῷ
 καὶ ταπεινῷ καὶ πένητι. Διὰ τί; Ὅτι ἐκείνοις μὲν τὸ
 ἀδικεῖσθαι πρέπει, ὥσπερ δὲ καὶ Παῦλος ἔλεγε· Διὰ τί
 οὐχὶ μᾶλλον ἀποστερεῖσθε; Τούτους δὲ οὐ φορητὸν
 ἀδικηθῆναι διὰ τὴν ἐπικειμένην ἐξ ἡλικίας ἢ πτωχείας
 ἀσθένειαν· ὅθεν αὐτῶν σφοδρότερον ὁ νομοθέτης ἀντέχεται.
 Ἐξέλεσθε πένητα καὶ πτωχὸν ἐκ χειρὸς ἁμαρτωλοῦ ῥύσασθε
 αὐτόν. Ὡς περὶ θηρῶν ἀγρίων τῶν πρὸς ἀδικίαν ἢ
 πλεονεξίαν χαιρόντων διαλέγεται, ὅθεν ἀλλαχοῦ φησιν· Ἐνεδρεύει ἐν
 ἀποκρύφῳ ὡς λέων ἐν τῇ μάνδρᾳ αὐτοῦ· Ἐνεδρεύει τὸ
 ἁρπάσαι πτωχόν. Οὐκοῦν ὁ μὲν σώζων τὸν πτωχόν, ποιμένος
 ἀξίαν καὶ μισθὸν ἀποφέρεται· ἐκείνου δηλαδή, ὅστις
 ἑαυτὸν ὑπὲρ ἡμῶν δεδωκώς, ἐκ τῶν νοητῶν ἡμᾶς θηρίων
 ἐῤῥύσατο· ὁ δὲ ἁρπάζων ἢ λυμαινόμενος, ἐν τοῖς θηρίοις
 τέτακται. Ἐπιτεῖναι δὲ ἡμῖν τὴν τῶν ἀδικουμένων
 προστασίαν βουλόμενος, προσέθηκεν· Ἐκ χειρὸς ἀμαρτωλοῦ
 ῥύσασθε, ἵνα πρὸς ἄμυναν σπεύσωμεν, ἀσθενῆ τὸν ἀδικοῦντα
 καὶ ἀσυμπαθῆ βλέποντες. Ἀσθενὴς γὰρ ὁ ἁμαρτωλός, ὡς
 προσκεκρουκὼς τῷ Θεῷ· ἀσυμπαθὴς δέ, ὡς ἑαυτοῦ μὴ
 φειδόμενος· οὐδὲ γὰρ ἂν ἐξημάρτανεν, ὥστε πολὺ μᾶλλον
 τοῦ πλησίον οὐ φείδεται. Οὐκ ἔγνωσαν, οὐδὲ συνῆκαν, ἐν
 σκότει διαπορεύονται. Τί οὐκ ἔγνωσαν; Τοῦ παρόντος βίου
 τὸ σαθρόν, τοῦ ἀνθρωπείου βίου τὸ ἄστατον· ὅτι ἀγροὺς
 ἀγροῖς, καὶ οἴκους οἴκοις συνάπτουσι, πολλάκις ταῦτα
 τοῖς ἐχθροῖς θησαυρίζοντες. Τί δὲ οὐ συνῆκαν; Ὅτι περὶ
 μικρὰ ἀσχολούμενοι, ἑαυτοὺς ἀποστεροῦσι τὰ μείζονα·
 διόπερ ἐν σκότει τῆς κακίας διαπορεύονται, αἰσχυνόμενοι
 πρὸς τὸ φῶς ἐλθεῖν· Πᾶς γὰρ ὁ τὰ φαῦλα πράσσων, μισεῖ τὸ
 φῶς, ὥσπερ ὁ Παῦλος ἔλεγεν. Ἴσως δὲ καὶ τοῦτο μέμφεται,
 ὅτι ἐν σκότει πορευόμενοι οὐκ ἔγνωσαν οὐδὲ συνῆκαν τὸ
 ἑπόμενον. Ποῖον δὲ τοῦτο; Ἄκουε· Σαλευθήτωσαν πάντα τὰ
 θεμέλια τῆς γῆς. Εἰ δὲ τὰ θεμέλια τῆς γῆς σαλεύεται, πῶς
 μένειν τὰ ἐν αὐτῇ δυνήσονται; Τούτων δὲ μενόντων, τίνος
 χάριν τὸν ἀδελφὸν πλεονεκτοῦμεν, καὶ τὸν πτωχὸν
 κατεσθίομεν, ἐξ ὧν ἡμῖν ὄνησις οὐχ εὑρίσκεται; Ἐγὼ εἶπα,
 θεοί ἐστε, καὶ υἱοὶ Ὑψίστου πάντες. Ὑμεῖς δὲ ὡς ἄνθρωποι
 ἀποθνήσκετε, καὶ ὡς εἷς τῶν ἀρχόντων πίπτετε. Πότε θεοὺς
 εἶναι πάντας καὶ υἱοὺς Ὑψίστου διετάξατο; Οὐκ ἔτι γὰρ
 περὶ τῶν ἀρχόντων μόνον, ἀλλὰ καὶ περὶ τῆς ἀνθρωπότητος
 ἁπάσης διαλέγεται. Οὐκοῦν ἡνίκα τὸν ἄνθρωπον πλάσας,
 ὅρον αὐτῷ τοιοῦτον ἀξιώματος ἔθετο· Ποιήσωμεν ἄνθρωπον
 κατ’ εἰκόνα ἡμετέραν καὶ καθ’ ὁμοίωσιν· καὶ ἀρχέτωσαν
 πάντων τῶν ἰχθύων τῆς θαλάσσης, καὶ τῶν πετεινῶν τοῦ
 οὐρανοῦ, καὶ τῶν κτηνῶν, καὶ πάσης τῆς γῆς, καὶ πάντων
 τῶν ἑρπετῶν. Ὅπερ εἰ φυλάττοντες ἔμειναν, καὶ μὴ τῇ
 παρακοῇ τοῦ Θεοῦ τὴν εἰκόνα προσέδωκαν, οὐκ ἂν
 κατεδικάσθησαν θάνατον. Ὕβρις γὰρ εἰς Θεὸν τὸ τὴν τιμὴν
 αὐτοῦ ἀγνοῆσαι, καὶ τὰ ἴσα τῷ διαβόλῳ παθεῖν. Διό φησι,
 Ὡς ἄνθρωποι ἀποθνήσκετε, δεικνύς, ἀνθρώπινον πάθος εἶναι
 τὸν θάνατον. Ἀλλ’ ὅμως ἐξῆν μὴ ἀποθνήσκειν, εἰ τοῦ Θεοῦ
 τὸν νόμον ἀπ’ ἀρχῆς ἐφυλάξαμεν· εἶχε γὰρ ἡμῶν ἡ φύσις
 ἑκάτερον. Ὡς εἷς δέ, φησι, τῶν ἀρχόντων πίπτετε,
 αἰνιττόμενος τὸν διάβολον· ἄρχοντος γὰρ ἐξουσίαν ἐν τοῖς
 ἀγγέλοις ἐκεκλήρωτο. Διό φησιν ὁ Παῦλος· Οὐκ ἔστιν ἡμῖν
 ἡ πάλη πρὸς αἷμα καὶ σάρκα, ἀλλὰ πρὸς τὰς ἀρχάς, πρὸς
 τὰς ἐξουσίας· ἐπαρθεὶς δὲ καὶ μειζόνων ἐπιθυμήσας,
 κατέπεσε. Τὸ δ’ αὐτὸ καὶ ὁ ἄνθρωπος· ἀκούσας γὰρ
 εἰρηκότος τοῦ ὄφεως· ᾜδει ὁ Θεὸς ὅτι ᾗ ἡμέρᾳ φάγητε ἀπ’
 αὐτοῦ, τουτέστι, τοῦ ξύλου, διανοιγήσονται ὑμῶν οἱ
 ὀφθαλμοί, καὶ ἔσεσθε ὡς θεοί, γινώσκοντες καλὸν καὶ
 πονηρόν· ἑαυτὸν εἰς παρακοὴν ἔδωκεν, ὥστε ἀναγκαίως αὐτῷ
 διὰ τὸ πάθος καὶ τὸ πτῶμα συγκρίνεται. Ἀνάστα, ὁ Θεός,
 κρῖνον τὴν γῆν, ὅτι σὺ κατακληρονομήσεις ἐν πᾶσι τοῖς
 ἔθνεσιν. Οὐκ ἄρα κληρονομίαν παροῦσαν, ἀλλὰ μέλλουσαν ὁ
 προφήτης αἰνίττεται· ὅθεν τὸν Θεὸν ἀναστῆναι παρακαλεῖ
 καὶ κρῖναι τὴν γῆν, δηλαδὴ τὸν ἄνθρωπον· ὃς ὅταν ἀναστῇ
 πᾶσι κατακληρονομεῖ τοῖς ἔθνεσι. Πᾶσι γὰρ κλῆρον
 ἐπιβάλλει τὸν ἁρμόττοντα, τὸν μὲν τοῖς ταπεινοῖς, τὸν δὲ
 τοῖς σώφροσι, τὸν δὲ ἐλεήμοσιν, ἄλλον τοῖς πόρνοις,
 ἄλλον τοῖς ὑπερηφάνοις, τοῖς πλεονέκταις ἕτερον· ἔθνη
 γὰρ κατὰ τὸ παρὸν οὐ τῶν γλωσσῶν τὰς διαφοράς, ἀλλὰ τῶν
 βίων ἐκάλεσεν.

ᾨδὴ ψαλμοῦ τῷ Ἀσάφ. πβʹ. 
 
 αʹ. Εἰκότως ᾠδὴν καὶ ψαλμὸν τὴν παροῦσαν προσηγόρευσεν
 ἔκθεσιν· ἐπειδὴ τῇ προφητείᾳ (καλεῖ δὲ ταύτην ὡς ἐπὶ
 πολὺ ψαλμὸν) ᾠδὴν κατά τινων ἐχθρῶν ἐπινίκιον ἔμιξεν. Ὁ
 Θεός, τίς ὁμοιωθήσεταί σοι; Οὐκ ἐρωτῶν ὁ προφήτης τοῦτο
 (ἀνόητος ἂν ὑπῆρχεν ἐρώτησις), ἀλλ’ ἐκθειάζων τὸ
 ἀπειρομέγεθες τοῦ Θεοῦ καὶ τὸ ἐν πᾶσιν ἀπαράβλητον
 ἔγραψεν. Οὐδεὶς γὰρ κατ’ οὐδὲν ὁμοιωθῆναι Θεῷ τῷ πάντα
 αἰτίῳ τῶν ὄντων καυχήσεται. Ἐπειδὴ δὲ τὴν διαφορὰν
 ἐπιτηρεῖν προσήκει τῶν λέξεων· οὐδὲ γὰρ εἶπε, τίς
 ὡμοιώθη σοι, ἀλλ’, Ὁμοιωθήσεταί σοι· καὶ διὰ τούτου καιρὸν ἐδήλωσε
 μέλλοντα· ἄρα τὴν μετὰ σαρκὸς τοῦ Μονογενοῦς οἰκονομίαν
 αἰνίττεται πρὸς τινὰς προφήτας ἔχειν ὁμοίαν τὴν δόξαν·
 ὅθεν αὐτὸν οἱ μὲν Ἠλίαν, οἱ δὲ ἕνα τῶν προφητῶν
 ἐνόμιζον· ἀλλ’ οὐδεὶς αὐτῷ ὁμοιωθῆναι τῶν εἰρημένων
 ἠδύνατο. Μόνος γὰρ Θεὸς ὑπῆρχε καὶ ἄνθρωπος, μόνος τὸ
 γένος ἔσωσε τὸ ἡμέτερον. Μὴ σιγήσῃς, μηδὲ καταπραΰνῃς, ὁ
 Θεός· τουτέστι, μὴ ἐπὶ πολὺ μακροθυμήσῃς· σιγὴν γὰρ τοῦ
 καιροῦ τὴν πρὸς τοὺς ἁμαρτωλοὺς μακροθυμίαν ἐκάλεσεν.
 Ἀνθ’ ὅτου δὲ τοῦτο προσηύχετο; Ὅτι ἰδοὺ οἱ ἐχθροί σου
 ἤχησαν, καὶ οἱ μισοῦντές σε ἦραν κεφαλήν. Εἰς τοσοῦτον
 οἱ ἁμαρτωλοί, φησιν, ὑπὸ τῆς σῆς μακροθυμίας ἐπήρθησαν,
 ὥστε ἠχῆσαι, τουτέστι, παῤῥησιάσασθαι, καὶ τὴν ἑαυτῶν
 κακίαν καθάπερ σάλπιγγα τῇ ἀναιδείᾳ ποιῆσαι κατάδηλον,
 ἐπᾶραί τε κεφαλὴν οὐκ αἰσχυνομένους ἐφ’ οἷς
 πλημμελοῦσιν· ἀλλὰ καὶ ἀλαζονευομένους, ὡς οὐκ ὄντος ὃν
 δὴ καὶ φοβηθήσονται. Ἐχθροὺς δὲ τοῦ Θεοῦ τοὺς ἁμαρτωλοὺς
 καλεῖ· ἐπειδὴ ἐχθροὶ ἑαυτῶν εἰσι τὰ μὴ συμφέροντα
 πράττοντες· φιλάνθρωπος δὲ ὢν ὁ Θεός, καὶ τὸν τοῦ
 ἁμαρτωλοῦ μὴ βουλόμενος θάνατον, ἐχθροὺς αὐτοὺς ἑαυτοῖς
 ἐπιβουλεύοντας τίθεται. Ἐπὶ τὸν λαόν σου
 κατεπανουργεύσαντο γνώμην, καὶ ἐβουλεύσαντο κατὰ τῶν
 ἁγίων σου. Ἰδοὺ ἕτερον εἶδος τῆς πρὸς τὸν Θεὸν ἔχθρας ὁ
 προφήτης ἐξέθετο. Οἱ γὰρ τῷ λαῷ τοῦ Θεοῦ καὶ τοῖς ἁγίοις
 ἐχθραίνοντες, πρὸς αὐτὸν ἀναιροῦνται πόλεμον, οὗπερ
 ἐκεῖνοι δοῦλοι καὶ ἀδελφοὶ τυγχάνουσι. Πόλεμον δὲ οὐ
 μόνον μηνύει τὸ ἑξῆς γεγραμμένον, ἐν ᾧ καὶ τῶν
 πολεμησάντων τοῖς Ἰουδαίοις ἐθνῶν ἐμνημόνευσεν, ἀλλὰ καί
 τινα κεκρυμμένον αἰνίττεται, ὃν τοῖς ἁγίοις οἱ ἁμαρτωλοὶ
 ἐπιφέρειν εἰώθασι. Καὶ τούτου χάριν οὐχ ἁπλῶς αὐτοὺς
 πανουργεύσασθαί φησιν, ἀλλὰ καταπανουργεύσασθαι,
 τουτέστι, ποικίλῃ πανουργίᾳ καὶ πολυτρόπῳ χρήσασθαι·
 ὁποῖοί τινές εἰσιν, ὅσοι χρημάτων πρῶτον ἢ κτημάτων ἤ
 τινων ἄλλων ἀποστεροῦσι τοὺς ἀνακειμένους Θεῷ, ἵνα πρὸς
 ἀχαριστίαν αὐτοὺς βλασφημεῖν ἐρεθίσωσιν· ὅταν δὲ πρὸς
 τοῦτο ἀσθενήσωσι, ἡδονὰς αὐτοῖς ὑποβάλλουσιν, κενῆς
 δόξης ἐπιθυμίαν, ἀλαζονείαν, φαντασίαν, ὡς φίλοι τὰ
 ἐχθρῶν συμβουλεύοντες· δηλοῖ δὲ τὰ ἐχόμενα. Εἶπον, δεῦτε
 καὶ ἐξολοθρεύσωμεν αὐτοὺς ἐξ ἔθνους, καὶ οὐ μὴ μνησθῇ τὸ
 ὄνομα Ἰσραὴλ ἔτι. Σαφῶς μὲν ταῦτα τοῖς ἐχθροῖς τοῦ
 Ἰσραήλ, ὧν ἑξῆς μεμνῆσθαι μέλλει, εἴρηταί τε καὶ
 πέπρακται· οὐδὲ καὶ τοὺς φαῦλα συμβουλεύοντας ἢ
 ἀναγκάζοντας νόησον· οὗτοι γὰρ ἡμᾶς ἐξ ἔθνους
 ἐξολοθρεῦσαι βούλονται, ἵνα μήτε μετὰ ἀνόμων
 ὀνομασθῶμεν, ἐπειδὴ νόμον ἔχοντες ἁμαρτάνομεν, μήτε μετὰ
 τῶν ἐννόμων, ἐπειδὴ παραβαίνομεν· ἀλλὰ λήθῃ τὸ ὄνομα τοῦ
 Ἰσραὴλ παραδοθῆναι βούλονται. Εἰ γὰρ Ἰσραήλ ἐστιν ὁ ὁρῶν
 Θεόν, οὐ πράττει δέ τις ὅσα δεῖ τὸν ὁρῶντα Θεόν, καὶ
 πρὸς αὐτὸν τοὺς ὀφθαλμοὺς τῆς διανοίας ἔχοντα, ἀνάγκη
 πάσῃ ἀμνηστίᾳ τὸν τοιοῦτον παραδίδοσθαι· μηδὲ εἰ γέγονεν
 Ἰσραὴλ ὁ τούτους νοητῶς ὁρῶν, τουτέστι, μηδὲ τὸν Θεὸν
 εἰδέναι ποτὲ διὰ τὴν ὕστερον ἀπροσεξίαν μνημονευθῆναι
 δυνάμενον. Ὅτι ἐβουλεύσαντο ἐν ὁμονοίᾳ ἐπιτοαυτό, κατὰ
 σοῦ διαθήκην διέθεντο. Καὶ τίς κατὰ τοῦ Θεοῦ
 βουλεύσασθαί τι, ἢ διαθέσθαι, ἢ καὶ ὅλως φαντασθῆναι,
 τοῦ μὴ μόνον ὄψεσιν, ἀλλὰ καὶ λογισμοῖς ἀπροσίτου,
 δυνήσεται; Ἀλλ’ ἑαυτῷ τὰ τῶν εἰς αὐτὸν πεποιθότων
 λογίζεται· καὶ τούτου χάριν αἱ κατ’ ἐκείνων ἐπιβουλαὶ
 κατ’ αὐτοῦ τοῦ Θεοῦ ὡς πατρὸς τῶν ἐπιβουλευομένων, καὶ
 προστάτου καὶ κηδεμόνος λέγονται. Τίνες δὲ οἱ τὰς
 ἐπιβουλὰς λογιζόμενοι; Τὰ σκηνώματα τῶν Ἰδουμαίων καὶ οἱ
 Ἰσμαηλῖται, Μωὰβ καὶ οἱ Ἀγαρηνοί, Γεβὰλ καὶ Ἀμμὼν καὶ
 Ἀμαλήκ. Οὗτοι πάντες ἐκ τοῦ Ἀβραὰμ κατάγονται, ὥστε
 συγγενεῖς τοῦ Ἰσραὴλ ἐτύγχανον. Οἱ μὲν γὰρ Ἰσμαηλῖται
 πατέρα τὸν Ἰσμαὴλ υἱὸν ὄντα τοῦ Ἀβραὰμ ἐκέκτηντο· οἱ δὲ
 Ἀγαρηνοὶ οὐκ ἦσαν μὲν ἐξ Ἀβραάμ, ἐκ δὲ τῆς Ἄγαρ, ἥνπερ
 Σάρα τῷ Ἀβραὰμ πρός τινα καιρὸν ζεύξασα, ζηλώσασα δὲ
 ὕστερον, μετὰ τοῦ Ἰσμαὴλ ἐκβληθῆναι πεποίηκεν· ἑτέρῳ
 τοίνυν συναφθεῖσα, τοὺς ἐξ αὐτῆς Ἀγαρηνοὺς δέδωκεν
 ὀνομάζεσθαι. Ὡσαύτως ἔγγονος τοῦ Ἡσαῦ Ἀμαλὴκ ἐτύγχανε,
 Μωὰβ δὲ καὶ Ἀμμὼν υἱοὶ τῷ Λὼτ ἐκ τῶν θυγατέρων αὐτοῦ
 μετὰ τὸν ἐμπρησμὸν τῶν Σοδόμων γενόμενοι, οἷς ὁ Γεβὰλ
 ὅμορος, ἴσως δὲ καὶ ἀγχιστεύων ἦν, διόπερ αὐτῶν εἰς
 μέσον ἠρίθμηται. Τί τοίνυν ὁ λόγος ἐνταῦθα παραστῆσαι
 ἐσκόπησεν; ἢ τίνος χάριν αὐτοὺς συγγενεῖς ἀπέδειξεν; Ἵνα
 γνῷς ὅτι ἐν τοῖς ἐχθροῖς οἱ οἰκειακοί, καθά φησιν ὁ
 Χριστός, τουτέστιν, οἱ συγγε νεῖς πρωτεύουσιν· ὅθεν ὁ προφήτης ἐν
 ὑστέρᾳ τάξει τοὺς ἀλλοτρίους ἔταξε· τοιγαροῦν οὕτως
 ἐπήγαγεν· Ἀλλόφυλοι μετὰ τῶν κατοικούντων Τύρον. Καὶ γὰρ
 Ἀσσοὺρ συμπαρεγένετο μετ’ αὐτῶν. Οὐ μετὰ τῶν
 κατοικούντων Τύρον, ἀλλὰ μετὰ Μωὰβ καὶ Ἀμμὼν καὶ τῶν
 ἄλλων, οὓς ἀγχιστεύειν τῷ λαῷ τῶν Ἰουδαίων ἐδείξαμεν,
 ὥστε οὐκ ἀφ’ ἑαυτῶν εἰς τὸν κατ’ ἐκεῖνον πόλεμον, ἀλλὰ
 παρὰ τῶν συγγενῶν παροξυνθέντες ἤρχοντο· ὅθεν ἐπήγαγεν.
 Ἐγενήθησαν εἰς ἀντίληψιν τοῖς υἱοῖς Λώτ· τουτέστιν, εἰς
 ἐκείνων ἐπικουρίαν ἀπήντησαν. Φυλάττου τοίνυν τοὺς ἔνδον
 ἐχθρούς· αὐτοὶ γὰρ ἐκτὸς ὁπλίζουσιν. Καὶ μὴ θάῤῥει
 συγγενείᾳ, ἐπειδήπερ εἰς ἔχθραν ὡς τὰ πολλὰ
 μεταβάλλεται· κατανόει δὲ καὶ τὴν ἀράν, ἥνπερ αὐτοῖς
 ἐπήγαγεν. Διάψαλμα· ἐπειδὴ τὸν λόγον εἰς προσευχὴν
 μετέστησεν. Ποίησον αὐτοῖς ὡς τῇ Μαδιὰμ καὶ τῷ Σισάρᾳ,
 ὡς τῷ Ἰαβεὶμ ἐν τῷ χειμάῤῥῳ Κισσῶν. Ἐξωλοθρεύθησαν ἐν
 Ἀενδώρ. 
 βʹ. Οὐ μάτην τούτους ἀπὸ πάντων ἐκλέλεκται, ἀλλ’ ἐπειδὴ
 παραδόξως ὁ ἐπ’ αὐτοῖς τετρόπωται πόλεμος· τὸν μὲν γὰρ
 Μαδιὰμ τὴν γῆν διὰ τὸ πλῆθος καλύπτοντα ὁ Γεδεὼν χωρὶς
 ὅπλων ἐπελθὼν καθεῖλε, καὶ διέφθειρεν ἀνδράσι
 τριακοσίοις, οὐ ῥομφαίας, οὐ θυρεούς, οὐ κράνη, οὐδὲ
 ἄλλα ὅσα πολεμίων ὄργανα, λαμπάδας δὲ μόνας ἔχουσι, καὶ
 σάλπιγγας κερατίνας, αἷς ἐκέχρηντο. Τὸν Σισάρα δὲ
 ἄρχοντα τοῦ ἔθνους τοῦ Ἰαβεὶμ τυγχάνοντα, καὶ μετὰ
 σιδηρῶν ἐννακοσίων ἁρμάτων στρατευόμενον πτοήσας ὁ Θεός,
 καὶ τρέψας εἰς φυγήν, γυναικὶ Χαβὲρ τοῦ Κιναίου
 παραδέδωκεν, ἥτις αὐτὸν ἀνεῖλεν ἐκβαλοῦσα διὰ τῆς γνάθου
 πάσσαλον. Χειρὶ τοίνυν τοῦ Θεοῦ καθάπερ τούτους
 κἀκείνους πεσεῖν τοὺς ἐχθρούς, οὓς ἔμπροσθεν
 ἀπηρίθμησεν, εὔχεται. Τοῦ γὰρ δὴ χειμάῤῥου Κισσῶν καὶ
 τῆς Ἀενδώρ, ὡς ἐκεῖ τοῦ πολέμου κατὰ τὸν Σισάρα
 συγκροτηθέντος μέμνηται. Ἐγενήθησαν ὡσεὶ κόπρος τῇ γῇ.
 Εἰς τοσοῦτον γὰρ αὐτῶν κατηνέχθη διὰ τὴν ἧτταν τῆς
 ἀλαζονείας τὸ φρύαγμα, ὥστε κόπρος εὐτελισθέντες
 νομίζεσθαι. Καλῶς δὲ κόπρος εἴρηται. Καθάπερ ἐκείνη
 καρποφορεῖν παρασκευάζει τὴν γῆν, εὐτελὴς καὶ τοῦτο
 τυγχάνουσα· οὕτως ἡ τῶν ὑπερηφάνων πτῶσις καὶ εὐτέλεια
 γονίμους ἀρετῶν τὰς ψυχὰς τὰς ἡμετέρας ἐργάζεται. Θοῦ
 τοὺς ἄρχοντας αὐτῶν ὡς τὸν Ὠρήβ, καὶ Ζήβ, καὶ Ζηβαιέ,
 καὶ Σαλμωνάν. Ἀνδρῶν μέμνηται, οἵτινες ὑπὸ τοῦ Γεδεὼν
 ἀνῃρέθησαν· κατὰ τούτους γενέσθαι τοὺς ἄρχοντας ᾔτησε.
 Τίνας δὲ ἄρχοντας, σαφέστερον μηνύει τὰ ἐχόμενα. Πάντας
 τοὺς ἄρχοντας αὐτῶν, οἵτινες εἶπον, Κληρονομήσωμεν
 ἑαυτοῖς τὸ ἁγιαστήριον τοῦ Θεοῦ. Ἄρχοντας τοίνυν, οὐ
 τοὺς ἐν ἀξίᾳ τοσοῦτον, ὅσον ἐν κακίᾳ λέγει· ὅθεν αὐτῶν
 κληρονομίαν τὸ ἁγιαστήριον τοῦ Θεοῦ γενέσθαι
 φαντάζονται, ὥστε τοῖς ἁγίοις εἰς εὐπορίαν, καὶ τοῖς
 θείοις εἰς κέρδος οἰκεῖον ἀποχρήσασθαι. Οὐ μόνον δὲ
 τοῦτο ποιοῦσιν οἱ ἁρπάζοντες τὰ ἱερὰ σκεύη καὶ
 ἀπεμπολοῦντες τὰ ἅγια, ἀλλ’ ὅσοι τὰ θεῖα καπηλεύουσι
 πωλοῦντες τὰ τοῦ Θεοῦ, καὶ ἀγοράζοντες καὶ συναλλάγματα
 συναλλάσσοντες ἄθεσμα· οἷος ἦν ὁ Σίμων ἀργυρίου
 βουληθεὶς τὰ χαρίσματα κτήσασθαι, ὅθεν αὐτὸν Πέτρος
 ἀνάξιον ἔκρινε τῆς δωρεᾶς τοῦ ἁγίου Πνεύματος. Ὁ Θεός
 μου, θοῦ αὐτοὺς ὡς τροχόν· ἐν σάλῳ καὶ ἀστάτῳ φορᾷ καὶ
 διηνεκεῖ μεταβολῇ· τοῦτο γὰρ τροχοῦ ἴδιον. Ὡς καλάμην
 κατὰ πρόσωπον ἀνέμου· ὥστε μηδαμοῦ στῆναι, πανταχοῦ δὲ
 ἀφανῆ αὐτῶν γενέσθαι τὴν ὑπόστασιν σκεδασθεῖσαν τῇ ῥύμῃ
 τοῦ ῥιπίζοντος. Ὡσεὶ πῦρ ὃ διαφλέξει δρυμόν, ὡσεὶ φλὸξ
 κατακαύσαι ὄρη. Ἀκαρπίαν αὐτοῖς πανταχόθεν ἐπεύχεται.
 Πῦρ γὰρ ἐκεῖνο χρήσιμον, ᾧ χρυσίον χωνεύεται, ἢ
 ἀργύριον, ἢ ἄρτος ὀπτᾶται, ἤ τι θερμαίνεται φάρμακον, ἤ
 τι τῶν εἰς χρείαν ἡμετέραν ἕψηται· ᾧ δὲ φλέγεται δρυμός,
 ἢ ὄρος κατακαίεται, οὐδεμία ἐξ αὐτοῦ ὠφέλεια, οὐδὲ
 χρῆσις εὑρίσκεται, ἀλλ’ ἅπτεται μὲν σφοδρότερον, σβεσθὲν
 δὲ εἰς οὐδὲν πλὴν αἰθάλην καὶ σποδὸν περιίσταται· ὁποῖοί
 τινες οἱ ἁμαρτωλοὶ μετὰ τὴν ὀργὴν τὴν παρὰ Θεοῦ
 ἐπενεχθεῖσαν εὑρίσκονται. Οὕτως καταδιώξεις αὐτοὺς ἐν τῇ
 καταιγίδι σου, καὶ ἐν τῇ ὀργῇ σου συνταράξεις αὐτούς.
 Καταιγίδα καλεῖ τὴν ἀθρόον τοῦ Θεοῦ καὶ σφοδροτάτην ἐπὶ
 τοὺς ἁμαρτάνοντας κίνησιν, ἥτις αὐτοὺς διωχθῆναι καὶ
 ταραχθῆναι βούλεται· οὕτω δὲ πῶς διὰ τῶν πρόσθεν
 εἴρηται· ὥστε σκεδασθῆναι μὲν εἰς λεπτὸν καθάπερ ἡ
 καλάμη σκεδάννυται· εἰς γῆν δὲ αὐτοὺς καὶ κόνιν
 μεταπεσεῖν, πυρὸς δίκην σβεσθέντος αὐτοῖς τοῦ προσκαίρου
 φρυάγματος. Ἀλλὰ τοῦτο ἐπωφελῶς αὐτοῖς, οὐκ ἐπιβλαβῶς
 εὔχεται. Τί γὰρ δὴ καὶ ἐπήγαγεν; Πλήρωσον τὰ πρόσωπα αὐτῶν ἀτιμίας, καὶ
 ζητήσουσι τὸ ὄνομά σου, Κύριε. Ὅταν γὰρ ἐκείνης τῆς
 ἐλπίδος ἐκπέσωσιν, ἧς ἕνεκα τῆς εἰς Θεὸν ἠμέλουν,
 αἰσχύνην μὲν ἀναγκαίως καὶ ἀτιμίαν ὡς θαῤῥήσαντες ἐπὶ
 ματαίοις ὑφίστανται, ὅτι τὰ φεύγοντα ὡς ἑστῶτα
 ἐλογίσαντο· μεταβαλλόμενοι δὲ τὸ ὄνομα τοῦ Θεοῦ ζητοῦσι,
 τὴν εἰς αὐτὸν οἰκείωσιν ἀντὶ πάντων αἱρούμενοι. Ἐπειδὴ
 κατὰ τὸ παρὸν οὐ πᾶσι τοῦτο τοῖς ἁμαρτάνουσι γίνεται· οἱ
 μὲν γὰρ μέχρι τέλους εὐθηνούμενοι μένουσιν· οἱ δὲ καὶ
 παυσάμενοι τῆς εὐθηνίας, πρὸς τὸν Θεὸν οὐκ
 ἐπιστρέφουσιν· ἄκουε τί περὶ τούτων ἐπήγαγεν·
 Αἰσχυνθήτωσαν καὶ ταραχθήτωσαν εἰς τὸν αἰῶνα τοῦ αἰῶνος.
 Εὔδηλον ὅτι λέγει τὸν μέλλοντα, ἔνθα οἱ ἁμαρτωλοὶ μὴ
 μόνον αἰσχύνονται, ἀλλὰ γὰρ καὶ ταράττονται καὶ
 ἐντραπέντες ἀπόλλυνται, ἐπειδὴ καιρὸν ἐκεῖ μεταμελείας
 οὐκ ἔχουσιν. Οὐδὲ γὰρ καλύψαι μετάνοιαν αὐτοί, τὴν
 ἐντροπὴν τὴν οἰκείαν δύνανται· ἐντρέπονται δὲ οὐ μόνον
 τὸν κριτήν, ἀλλὰ καὶ τούτους πρὸς οὓς κρίνονται, οὓς
 ἠδίκησαν τυχόν, οἷς μάτην ἐπεβούλευσαν. Τούτους
 ἀναγκαίως ἐντρέπονται, ὁρῶντες αὐτοὺς ἐν ἀγαθοῖς,
 ἑαυτοὺς δὲ ἐν κακοῖς. Τότε τοίνυν εἴσονται μὲν καὶ πρὸς
 ἀνάγκην τὸν Θεόν, ἀναγκάζοντος καὶ φόβου καὶ τῆς
 κρίσεως· ζητῆσαι δὲ αὐτὸν ὥστε αὐτῷ προσδραμεῖν εἰκότως
 οὐχ ἕξουσιν, ὡς τὰ ἑξῆς παρίστησιν· Καὶ γνώτωσαν ὅτι
 ὄνομά σοι Κύριος, σὺ μόνος Ὕψιστος ἐπὶ πᾶσαν τὴν γῆν.
 Ἐνταῦθα γνῶσιν οὐ τὴν ἀπὸ γνώμης ἐπίγνωσιν, ἀλλὰ τὴν ἐξ
 ἀνάγκης ὁμολογίαν λέγει. Ὥσπερ γὰρ ἰδόντες τὸ ξίφος ὅτι
 ὀξύ, ὅταν αὐτοῦ πειραθῶμεν, τότε ὄντως γινώσκομεν· ἔτι
 δὲ καὶ πῦρ ὁμολογοῦντες ὅτι θερμόν, κηρύττομεν τοῦτο
 μᾶλλον, ὅταν αὐτῷ προσέλθωμεν· οὕτω πάντες οἱ ἄπιστοι
 κατὰ τὸν καιρὸν τῆς κρίσεως τὸν Θεὸν ἐπιγνώσονται, καὶ
 εἴσονται αὐτὸν μόνον Ὕψιστον ἐπὶ πᾶσαν τὴν γῆν· οὐχ
 ὥσπερ νῦν τινες τῶν ἀσεβῶν δοκοῦσι, τὴν ἀρχὴν πρὸς τὰ
 εἴδωλα μεμερισμένην ἔχοντα· ἀφ’ ὧν δὲ μακροθυμεῖ, οὐ
 πάντα οὐδὲ ἐπὶ πᾶσιν ἡγούμενοι δύνασθαι. Τότε γε μὴν οὐκ
 ἐροῦσι τοῦτο· οὐκ ἔτι γὰρ αὐτοῖς μακροθυμίᾳ, δικαιοσύνῃ
 δὲ κέχρηται.

Εἰς τὸ τέλος, ὑπὲρ τῶν ληνῶν τοῖς υἱοῖς Κορέ,
 ψαλμὸς πγʹ. 
 
 αʹ. Ψαλτῳδοὺς εἶναι τοὺς υἱοὺς Κορέ, καθάπερ τὸν Ἀσάφ,
 παρὰ τοῦ Δαυῒδ ἐπὶ τοῖς ψαλμοῖς προφητείαν
 ἐκλαμβάνοντες, ἐδείξαμεν φθάσαντες· εἶναι δὲ καὶ ληνοὺς
 τῶν παθημάτων τοῦ Χριστοῦ τὰ μυστήρια, ἐπειδὴ σκιρτῶν
 αὐτὰ καὶ ληνοβατῶν ὥσπερ ἐν τῷ θάνατον καταπατεῖν
 ἐπλήρωσεν. Ὅθεν Ἐπινίκιον περὶ τῶν ληνῶν τοῦ ψαλμοῦ
 τούτου τὴν ἐπιγραφὴν ἐκδεδωκότας τοὺς ἄλλους ἑρμηνευτὰς
 εὑρίσκομεν· καλῶς δὲ ἄρα καὶ οἱ Ἑβδομήκοντα, Εἰς τὸ
 τέλος, ἐξέδοσαν, ἐπειδὴ τέλος νόμου Χριστός, περὶ οὗ
 ταῦτα ἐλέγετο. Ὡς ἀγαπητὰ τὰ σκηνώματά σου, Κύριε τῶν
 δυνάμεων. Σκηνώματα τοῦ Κυρίου οὐχ οἱ ναοὶ μόνον, οἱ
 προσευκτήριοι λέγονται, ἀλλὰ καὶ πάντες ὅσοι τὸν Θεὸν ἐν
 ἑαυτοῖς σκηνῶσαι διὰ τῆς ἁγιωσύνης προτρέπονται· καὶ
 πολύ γε μᾶλλον ἀφ’ οὗ Χριστὸς ὁ σκηνῶν διὰ φιλανθρωπίαν
 ἐν ἡμῖν ἐπεδήμησεν. Ὅθεν καὶ ὁ Ἰωάννης ὁ θεολόγος
 ἔγραψεν· Ὁ Λόγος σὰρξ ἐγένετο καὶ ἐσκήνωσεν ἐν ἡμῖν.
 Ταῦτα τοίνυν ἀγαπητὰ μὲν τῷ Θεῷ, ὡς παρ’ αὐτοῦ
 σκηνούμενα· ἀγαπητὰ δὲ καὶ ἡμῖν, ἐπειδὴ δι’ αὐτῶν
 ἐγγίζειν Θεῷ τῷ ἀπροσίτῳ δυνάμεθα. Ἐπιποθεῖ καὶ ἐκλείπει
 ἡ ψυχή μου εἰς τὰς αὐλὰς τοῦ Κυρίου. Ἐκλείπει, οὐκ ἐξ
 ἀσθενείας, ἀλλ’ ἐκ τοῦ λίαν ἐρᾷν, ὥσπερ οἱ θερμοὶ τῶν
 ἐραστῶν ὑπὸ ... ἐκλείπουσιν, ὅταν αὐτῶν πρὸς ὀλίγον
 χωρίζωνται. Τοῦτό φησιν ὁ προφήτης πρὸς τὰς αὐλὰς τοῦ
 Θεοῦ, εἴτε τὰς αἰσθητάς, εἴτε τὰς νοητάς, πάσχειν. Καὶ
 μάλα εἰκότως. Ἐκεῖ γὰρ ὁ πτωχὸς εὑρίσκει παράκλησιν, ὁ
 ἀδικούμενος ὑπομονήν, ὁ εὐθηνῶν χαλίνωσιν· πάντα πάντες,
 ἢ φάρμακα παθῶν, ἢ τὰ πρὸς ἀρετὴν ἀλείφοντα καὶ
 νευροῦντα λαμβάνομεν. Ἡ καρδία μου καὶ ἡ σάρξ μου
 ἠγαλλιάσαντο ἐπὶ Θεὸν ζῶντα. Πρότερον ἡ καρδία, καὶ μετὰ
 τοῦτο ἡ σὰρξ τοῦ Θεοῦ τὴν ἀγαλλίασιν δέχεται. Ἐὰν γὰρ
 ἀναθῶμεν τῷ Θεῷ τὴν διάνοιαν, ἡ σὰρξ ὑπ’ αὐτῆς
 παιδαγωγουμένη οὐκ ἔτι χαίρει μέθῃ καὶ κοίτῃ καὶ
 ἀσελγείᾳ, ἀλλ’ ἀγαλλιᾶται ἐπὶ τῷ ζῶντι, ὅσα τῆς ἀληθοῦς
 ζωῆς, ταῦτα διὰ φιλοσοφίας ἐλπίδα τῆς μετὰ μικρὸν
 ἀφθαρσίας διώκουσα. Καὶ γὰρ στρουθίον εὗρεν ἑαυτῷ
 οἰκίαν, καὶ τρυγὼν νοσσιὰν ἑαυτῇ, οὗ θήσει τὰ νοσσία
 ἑαυτῆς· τὰ θυσιαστήριά σου,
 Κύριε τῶν δυνάμεων, ὁ βασιλεύς μου, καὶ ὁ Θεός μου.
 Νοήσεις μὲν οὖν καὶ οὕτως, ὅτι καθάπερ οἶκον τὰ στρουθία
 καὶ νοσσιὰν αἱ τρυγόνες, οὕτως ἡμεῖς εὕρομεν τοῦ Θεοῦ τὰ
 θυσιαστήρια ἀποφυγὴν ἡμῖν καὶ σκέπην παρέχοντα. Τὸ δέ γε
 ἀληθέστερον, στρουθίον τὸν ἄνδρα καλεῖ τὸν ἐν μοναδικῇ
 φιλοσοφίᾳ. Ἐμφερῆ γὰρ αὐτῷ πρὸς τὸ στρουθίον πολλά·
 οἶκον ἐπὶ γῆς οὐκ ἔχει, οὐ μεριμνᾷ τὰ εἰς αὔριον, δόλον
 οὐκ ἐπιτηδεύει, τροφῇ τῇ παρατυχούσῃ κέχρηται· τρυγόνα
 δέ, τὴν παρθένον ἐγκρατῆ διὰ τὸ ἁγνὸν καὶ φιλέρημον, διὰ
 τὸ γοερὸν τῆς φωνῆς (πρέπει γὰρ τῇ παρθένῳ), καὶ τὴν ἀπὸ
 χηρείας φιλοσοφοῦσαν φιλόδακρυν. Οὗτοι νοσσιὰς ἑαυτοῖς
 καὶ οἴκους εὗρον, τὰ τοῦ Θεοῦ θυσιαστήρια· ἐκεῖ γὰρ
 οἰκεῖν, ἐκεῖ νεοσσεύειν χρῄζουσιν· οἰκεῖν, διὰ τὴν
 ἀσφάλειαν, νεοττεύειν, ἐπειδὴ καρπὸς καὶ τέκνα τῶν
 παρθένων καὶ τῶν ἐγκρατῶν ὁ ἁγιασμὸς καὶ ἡ τῶν παθῶν
 νέκρωσις, ὧν χαρακτὴρ καὶ προτροπὴ τυγχάνει τὰ
 θυσιαστήρια. Ὅρα δὲ καὶ τοῦτο, ὅτι τῶν δυνάμεων λέγει
 Κύριον τὸν κατ’ οὐρανόν, μᾶλλον δὲ τὸν πανταχοῦ ἑαυτοῦ
 βασιλέα καὶ Θεὸν προσηγόρευσε, δηλῶν ὅτι τὸ κοινὸν
 ἀγαθὸν ἔξεστιν ἔχειν ἴδιον· ὅθεν καὶ οἰκεῖν ἐν ἡμῖν
 ἀνέχεται ὁ μηδαμῶς χωρούμενος. Μακάριοι οἱ κατοικοῦντες
 ἐν τῷ οἴκῳ σου· εἰς τοὺς αἰῶνας τῶν αἰώνων αἰνέσουσί σε.
 Οἶκος τοῦ Θεοῦ ὁ νόμος· ἐκεῖ γὰρ ὡς ἐν ἰδίᾳ σκηνῇ
 κατοικεῖ, καὶ δι’ αὐτοῦ τοῖς ἐργαζομένοις τὰς ἐντολὰς
 ἐμφανίζεται. Ἐκεῖ τοίνυν οἱ κατοικοῦντες μακάριοι·
 πρῶτον μέν, ὅτι συνοικοῦσι Θεῷ· ἔπειτα, ὅτι τόπον
 οἰκοῦσιν ἐπιβουλὴν οὐ δεχόμενον, ἀλλὰ διάκρισιν ἀκριβῆ
 τῶν παρόντων, σαφῆ δὲ τῶν μελλόντων πρόγνωσιν καὶ
 θεωρίαν ἔχοντα. Ὅθεν οἱ κατοικοῦντες αὐτόθι τὸν Θεὸν εἰς
 τοὺς αἰῶνας τῶν αἰώνων αἰνέσουσιν, ἀγγέλων ἤδη βίον τῶν
 διηνεκῶς τὸν δημιουργὸν αἰνούντων ἀναλαμβάνοντες, καὶ
 τὴν μέλλουσαν δοξολογίαν τῇ παρούσῃ συνάπτοντες.
 Διάψαλμα τὴν προφητείαν μεσολαβεῖ· ἐπειδὴ περὶ τῶν ἄγαν
 ἀεὶ καὶ διηνεκῶς ἐπὶ Θεὸν πεποιθότων διαλεγόμενος, ἰδοὺ
 τὸν λόγον μετέστησεν εἰς τοὺς εἰς τοῦτο μὲν γεγονότας,
 ἐξ ἀντιλήψεως δὲ Θεοῦ καὶ προκοπῆς πρὸς ἐκείνους
 ἀναβαίνοντας. Μακάριος ἀνὴρ οὗ ἐστιν ἀντίληψις αὐτῷ παρὰ
 σοί. Καὶ μάλα· κἂν γὰρ ᾖ πεπτωκώς, ἵσταται· κἂν
 ἁμαρτωλὸς ὑπάρχῃ. καθαίρεται· κἂν ἀπογνωσθῇ, θάνατον
 ὅμως οὐκ ὄψεται. Ἀλλὰ τίς οὗτος ἄκουε· Ἀναβάσεις ἐν τῇ
 καρδίᾳ αὐτοῦ διέθετο. Πῶς καὶ τίνα τρόπον; Εἰς τὴν
 κοιλάδα τοῦ κλαυθμῶνος, εἰς τὸν τόπον ὃν ἔθετο. 
 βʹ. Οὐκ ἄρα προσωπολήπτης ὁ Θεός, οὐδὲ τῶν μὲν
 ἀντιλαμβάνεται, τῶν δὲ οὐχί, ἀλλὰ πᾶσιν ἀντίληψιν
 παρέχει τοῖς ἑαυτοὺς προσφέρουσι. Προσφέρουσι δὲ πῶς;
 Εἰς τὴν κοιλάδα τοῦ κλαυθμῶνος· τουτέστιν, ἐν τῷ χωρίῳ
 τῆς μετανοίας. Ἐκεῖ γὰρ τόπον ὁ Θεὸς τοῖς ἀμαρτωλοῖς
 ἐπιστροφῆς καὶ σωτηρίας ἔθετο εἰπών· Μετανοεῖτε· ἤγγικε
 γὰρ ἡ βασιλεία τῶν οὐρανῶν. Ὥστε ὁ ταύτην ὁδεύων τὴν
 ὁδόν, Ἀναβάσεις ἐν τῇ καρδίᾳ αὐτοῦ διέθετο, ἀπὸ γῆς εἰς
 οὐρανὸν ἀναβῆναι λογισάμενος, οὐ διὰ μιᾶς βαθμίδος, ἀλλὰ
 διὰ πολλῶν. Διόπερ Ἀναβάσεις εἶπεν, οὐκ ἀνάβασιν· πολλῶν
 γὰρ ἀρετῶν καὶ πολυτρόπων κατορθωμάτων χρῄζομεν, ὅπως
 ἀπαλλαγέντες τῶν κάτω, τῶν ἄνω λαβώμεθα. Καὶ τίνες
 αὗται; Μάνθανε. Καὶ γὰρ εὐλογίας δώσει ὁ νομοθετῶν·
 πορεύσονται ἐκ δυνάμεως εἰς δύναμιν· ὀφθήσεται ὁ Θεὸς
 τῶν θεῶν ἐν Σιών. Λέγει τοίνυν τὰς εὐαγγελικὰς ἐντολάς,
 ἐν αἷς οὐ μίαν ἔστιν εὑρεῖν εὐλογίαν, ἀλλὰ πολλάς, τοὺς
 διαφόρους μακαρισμούς, οὓς ὁ Χριστὸς ἐνομοθέτησεν, ἐν
 οἷς ὁ προσέχων πορεύεται μὲν ἐκ δυνάμεως εἰς δύναμιν,
 ἀπὸ ἀρετῆς εἰς ἀρετὴν βαδίζων, ἀπὸ ταπεινοφροσύνης εἰς
 τὸ πενθεῖν τὰς ἁμαρτίας, ἐκεῖθεν εἰς τὴν πραότητα, μετὰ
 τοῦτο εἰς τὴν διηνεκῆ τῆς δικαιοσύνης ὄρεξιν· εἶτα
 ἐλεημοσύνης, ἐκεῖθεν καρδίας ἀκεραιότητα· ἀπὸ ταύτης εἰς
 τὴν τῆς εἰρήνης κατόρθωσιν. Στέφανον δὲ πάντων τοὺς ὑπὲρ
 τοῦ Χριστοῦ διωγμούς, ἐν οἷς ὁ καταρτισθεὶς καὶ
 γενόμενος τέλος ὄψεται τὸν Θεὸν ἐν Σιὼν ἐν τῷ
 σκοπευτηρίῳ τῆς ψυχῆς. Σιὼν γὰρ σκοπευτήριον λέγεται. Ἡ
 προκοπὴ τοίνυν τῆς μακαριότητος Θεὸν ἰδεῖν, οὐχ ὅσον
 πέφυκεν, ἀλλ’ ὅσον χαρίζεται. Ἐρεῖς δὲ ταῦτα πάντα ἀφ’
 οὗπερ ἡμῖν εἴρηται τὸ διάψαλμα καὶ περὶ Πέτρου λέγεσθαι.
 Μακάριος γὰρ ἦν ἀντιλήψεως τυχὼν κατὰ τὸν καιρὸν τῆς ἀρνήσεως· ὅθεν οὐκ ἀπέγνω
 ἀναβάσεις ἐν τῇ καρδίᾳ αὐτοῦ τὰς διὰ μετανοίας θέμενος
 Ἐν τῇ κοιλάδι τοῦ κλαυθμῶνος. Ὁρᾷς γὰρ ὡς ἐδάκρυσε, καὶ
 τοῦ νέου νομοθέτου τὰς εὐλογίας, τοῦ Χριστοῦ,
 προσδεχόμενος, ἐκ δυνάμεως ἐπορεύθη εἰς δύναμιν· δραμὼν
 γὰρ εἰς τὴν ἀνάστασιν, καὶ θεωρήσας μὲν τὰ ὀθόνια,
 θεωρήσας δὲ καὶ τὸν Χριστόν, ὕστερον αὐτῷ συναντήσαντα,
 ὡς ὁ Λουκᾶς ἐδήλωσεν, οὐκ ἀρκεῖται τούτοις, ἀλλὰ εἰς
 ἑτέραν δύναμιν τὴν Σιὼν ἐπορεύετο, ἐκεῖ τε αὐτῷ πάλιν ὁ
 Θεὸς τῶν θεῶν ὁ Χριστὸς ἐνεφανίζετο, εὐλογίας νομοθετῶν,
 εἰρήνην τε ἣν ἔδωκε τοῖς μαθηταῖς, καὶ δωρεὰν τοῦ
 Πνεύματος. Κύριε ὁ Θεὸς τῶν δυνάμεων, εἰσάκουσον τῆς
 προσευχῆς μου· ἐνώτισαι, ὁ Θεὸς Ἰακώβ. Οὐ γὰρ ἀρκεῖ τὸ
 ἀκοῦσαι; Οὔ, φησίν· ἀλλ’ ὀφείλει καὶ ἐνωτίσασθαι·
 τουτέστιν, ἐν τοῖς ὠσὶν ἀποθέσθαι, ἵνα κἂν νῦν μὴ
 ἐπιτελέσῃ τὴν προσευχήν, ὕστερον γοῦν αὐτὴν πληρώσῃ· ὡς
 γὰρ προφήτης ἐγίνωσκε μακροῦ χρόνου χρῄζοντα ὑπὲρ ὧν νῦν
 προσηύχετο. Διάψαλμα ὧδε πάλιν ἀκολούθως προσέθηκεν,
 ἐνδιδοὺς τῇ προσευχῇ, ἵνα τὰ αὐτὰ πολλάκις προσεύξηται,
 ἐπειδὴ πρὸς αὐτὴν ὑπῆρχε τὴν σωτηρίαν τὴν ἀνθρωπίνην
 τείνοντα. Ὑπερασπιστὰ ἡμῶν, ἴδε, ὁ Θεός, καὶ ἐπίβλεψον
 εἰς τὸ πρόσωπον τοῦ Χριστοῦ σου. Ἴδε ὅτι τῆς σῆς
 ἐπισκέψεως χρῄζομεν· ἴδε ὅτι τὸ τραῦμα φαρμάκοις
 ἀνθρωπίνοις οὐ παύεται· ἴδε ὅτι συντετριμμένον ἀγγεῖον.
 Σῶμα σόν, οὐκ ἀλλότριον. Καὶ οὕτως ἐπίβλεψον ἡμῖν· ἀλλ’
 εἰς τὸ πρόσωπον τοῦ Χριστοῦ σου· τουτέστιν, ἐν τῷ
 προσώπῳ τοῦ Χριστοῦ, ἵνα ἐν τῷ Υἱῷ πάντας ἡμᾶς καὶ ὁ
 Πατὴρ ἐπισκέψηται, καὶ εὐδοκίᾳ τοῦ Πατρὸς τελεσθῇ τὸ
 καθ’ ἡμᾶς μυστήριον. Διὰ τί δὲ τὸν Πατέρα διὰ τοῦ Υἱοῦ,
 οὐχὶ διὰ τῶν προφητῶν αἰτεῖς ἐπιβλέψαι; Ὅτι κρείσσων
 ἡμέρα μία ἐν ταῖς αὐλαῖς σου ὑπὲρ χιλιάδας. Αὐλὰς τοῦ
 Θεοῦ τὴν Βηθλεὲμ ἀνακαλεῖ, τὸν σταυρόν, τὴν ἀνάστασιν.
 Ἐν ἑκάστῃ τοίνυν τούτων ἡμέρα μία κρείσσων ὑπὲρ χιλιάδας
 καιρῶν. Ὅπερ γὰρ οἱ ἀπὸ γενέσεως κόσμου χρόνοι οὐ
 κατώρθωσαν, τοῦτο τῇ ἡμέρᾳ τῆς γενέσεως τοῦ Χριστοῦ, ἢ
 τοῦ σταυροῦ, ἢ τῆς ἀναστάσεως, ἔτι δὲ καὶ τῆς ἀναλήψεως,
 ὅλῳ τῷ γένει κατώρθωσεν. Διόπερ τὰς αὐλὰς ταύτας
 ὑπερδοξάζων ὁ προφήτης ἔλεγε τὰ ἑπόμενα· Ἐξελεξάμην
 παραῤῥιπτεῖσθαι ἐν τῷ οἴκῳ τοῦ Θεοῦ μου μᾶλλον ἢ οἰκεῖν
 με ἐν σκηνώμασιν ἁμαρτωλῶν. Βούλομαί, φησιν, ἐν ταῖς
 προειρημέναις αὐλαῖς μετὰ εὐτελῶν καὶ ἀποῤῥιπτομένων
 τάττεσθαι, ἢ γὰρ οἰκεῖν ἐν ταῖς τῶν Ἰουδαίων συναγωγαῖς,
 αἵτινες οὐκ ἔτι σκηνώματα Θεοῦ, ἀλλ’ ἁμαρτωλῶν τὸν νόμον
 παραβαινόντων λέγονται. Αἱρεῖται ἄρα ὁ προφήτης μετὰ
 λῃστοῦ κληρονομεῖν, ὅσπερ εἶναι δοκεῖ τῆς Ἐκκλησίας τοῦ
 Θεοῦ εὐτελέστερος, ἢ μετὰ Χαναναίας, ἥτις ἀποῤῥιπτουμένη
 τὰ ψιχία τὰ πίπτοντα τῆς τραπέζης ἐξῄτησεν, καὶ μὴ μετὰ
 Καϊάφα καὶ τῶν ἄλλων ἀρχιερέων, οἵτινες ἐν τῇ συναγωγῇ
 τῶν Ἰουδαίων ἐπρώτευον. Τὸ δ’ αὐτὸ καὶ ἡμεῖς ἔσχατοι τῶν
 δικαίων εἶναι καὶ ἔκτρωμα, καθάπερ ἔλεγεν ὁ Παῦλος,
 προσευξώμεθα μετὰ τῶν ἁμαρτωλῶν μὴ οἰκεῖν· μάνθανε γὰρ
 τὸ ἑπόμενον. Ὅτι ἔλεος καὶ ἀλήθειαν ἀγαπᾷ Κύριος ὁ Θεός,
 χάριν καὶ δόξαν δώσει· ἔλεος καὶ ἀλήθειαν ἐπὶ τοὺς ἐξ
 ἁμαρτωλῶν μετανοήσαντας, καὶ διὰ μὲν τὸ ἔλεος μετὰ τῶν
 δικαίων ταττομένους, διὰ δὲ τὴν ἀλήθειαν οὐκ ἔχοντας
 αὐτοῖς τὰ ἴσα· ὅθεν καὶ παραῤῥίπτεσθαι λέγεται. Ὥστε τὴν
 χώραν τὴν ἐσχάτην ἐν αὐτοῖς κατέχοντες, τοῖς αὐτοῖς
 χάριν καὶ δόξαν δίδωσι· χάριν, ἐπειδὴ χάριτι σώζονται·
 δόξαν, ἐπειδὴ μετὰ δικαίων εἰ καὶ ἐν τάξει τελευταίᾳ
 δοξάζονται. Ὅτι δὲ τοῦτο ἀληθές, καὶ πρωτεύουσιν
 ἀναγκαίως οἱ δίκαιοι, τὰ ἐχόμενα δείκνυσι. Κύριος οὐ
 στερήσει τὰ ἀγαθὰ τοῖς πορευομένοις ἐν ἀκακίᾳ. Οἱ γὰρ
 κακίας βεβιωκότες χωρίς, καὶ ἐν δικαιοσύνῃ, ὅπερ ἐστὶν
 ἀκακία, πολιτευσάμενοι, οὐκ ἀποστεροῦνται τῶν ἀγαθῶν·
 ἀναλόγους δὲ τοὺς στεφάνους ὑποδέξονται, ἐπειδὴ Ἕκαστος
 τὸν ἴδιον μισθὸν λήψεται κατὰ τὸν ἴδιον κόπον. Κύριε ὁ
 Θεὸς τῶν δυνάμεων, μακάριος ἄνθρωπος ὁ ἐλπίζων ἐπὶ σέ.
 Καλὴν τῷ ψαλμῷ ὁ προφήτης σφραγῖδα ἐπέθηκε, τὴν εἰς Θεὸν
 ἐλπίδα, ἣν [ἧς] μακάριον ἔχεσθαι. Ἄγκυρα γὰρ τῶν
 χειμαζομένων· τῶν δὲ πολεμουμένων τεῖχος ἀῤῥαγὲς
 γίνεται. Ἐλπίζει δὲ εἰς αὐτὸν ὁ μηδενὶ τῶν παρόντων
 θαῤῥῶν, ἀλλὰ καὶ παντὸς κόσμου τὴν ἐλπίδα τὴν εἰς Θεὸν
 ἀνθαιρούμενος.

Εἰς τὸ τέλος, τοῖς υἱοῖς Κορέ, ψαλμὸς
 πδʹ. 
 
 Ἀναγκαίως καὶ νῦν Εἰς τὸ τέλος ὁ ψαλμὸς ἐπιγέγραπται, ἢ
 κατὰ τοὺς ἄλλους ἑρμηνευτάς, Ἐπινίκιος Ἔχει γὰρ τὰ
 πεπραγμένα ἐπὶ τέλει τῶν αἰώνων μυστήρια, ἅπερ ὄντως
 ἐπινίκια κατὰ τοῦ διαβόλου γίνεται. Εὐδόκησας, Κύριε,
 τὴν γῆν σου, ἀπέστρεψας τὴν αἰχμαλωσίαν Ἰακώβ. Κοινὰ τῷ
 ἀνθρώπῳ καὶ τῇ γῇ τὰ συμβαίνοντα. Εὐθηνούσης γὰρ τῆς
 γῆς, εὐθηνεῖσθαι καὶ τὸν ἄνθρωπον, παιδευομένης δέ,
 συμπαιδεύεσθαι γίνεται, ὡς ἐξ αὐτῆς ὄντα τε καὶ
 τρεφόμενον. Ὅθεν καὶ τὸ νῦν εἰρημένον παρὰ τοῦ προφήτου
 κατὰ κοινοῦ δυνατὸν ἐκλαμβάνεσθαι· ἐπειδὴ καὶ ἡ κτίσις,
 ἧς ἐστι στοιχεῖον ἡ γῆ, τὴν ἡμετέραν, καθά φησιν ὁ
 Παῦλος, ἀπεκδέχεται λύτρωσιν, ἣν νῦν ὁ προφήτης εὐδοκίαν
 ἐκάλεσε, κοινὴν μὲν εἰς ὅλον γενομένην τὸν ἄνθρωπον, ὃς
 ἀνθ’ ὅτου λέγεται γῆ, πολλάκις ἀποδέδεικται· ἰδικὴν δὲ
 εἰς τοὺς ἐκ τοῦ λαοῦ τῶν Ἰουδαίων πρὸς αὐτὸν
 ἐπιτρέψαντας, οὓς Αἰχμαλωσίαν ὁ προφήτης Ἰακὼβ ἐκάλεσεν.
 Ἀλλὰ τίς ἡ εὐδοκία, σαφέστερον ἀπὸ τῶν ἑξῆς μάνθανε.
 Ἀφῆκας τὰς ἀνομίας τῷ λαῷ σου, ἐκάλυψας πάσας τὰς
 ἁμαρτίας αὐτῶν. Εὗ γὰρ αὐτῷ περὶ ἡμῶν δόξαι· οὐ μίαν γὰρ
 ἀνομίαν ἡμῖν, πάσας δὲ ἀφῆκεν· ἀλλὰ καὶ πάσας ἡμῶν τὰς
 ἁμαρτίας διὰ τῆς ἑαυτοῦ φιλανθρωπίας ἐκάλυψεν, ὥσπερ
 ἰατρὸς καλύπτει φαρμάκοις τραύματα. Ἀνομίας δὲ καὶ
 ἁμαρτίας οὐ ταυτολογῆσαι βουληθεὶς ἐμνημόνευσεν, ἀλλὰ
 δεικνὺς οὐχὶ μόνον Ἰουδαίοις, ὧν ἀνομίαι καλεῖται τὰ
 πλημμελήματα, ὡς ὑπὸ νόμον οὖσι τὸν Μωϋσέως, ἀλλὰ καὶ
 τοῖς ἔθνεσιν ἀφῆκεν, ὧν ἁμαρτήματα τὰ παραπτώματα
 λέγεται, ἐπειδὴ πλημμελοῦντες τῶν ἐπουρανίων ἐννοιῶν
 πρὸς τὸ εὔηθες βλεπουσῶν ἁμαρτάνουσι. Διάψαλμα τῇ
 μελῳδίᾳ πρόκειται, οὐ μάτην τοῦ προφήτου τοὺς λόγους
 ἀναπαύσαντος, ἀλλ’ ἐπειδὴ μεγάλα λίαν ὑπῆρχεν ἐκθέμενος,
 ὥστε κεκμηκότα πρὸς τὸ τῶν ἀποκαλύψεων μέγεθος τὸν νοῦν,
 ἀκριβεστέρας ἕνεκα τῆς περὶ τούτων θεωρίας, χρῄζει
 διαναπαύσασθαι. Κατέπαυσας πᾶσαν τὴν ὀργήν σου·
 ἀπέστρεψας ἀπὸ ὀργῆς θυμοῦ σου. Τὴν ὀργὴν οὐχὶ ἐκ
 μέρους, ἀλλ’ ὁλοκλήρως κατέπαυσεν, οὐχ ὥστε αὐτὴν
 ἀναβαλέσθαι πρὸς καιρόν, ἀλλ’ ὥστε παντελῶς ἀφανίσαι,
 καὶ μηδὲν αὐτῆς καταλιπεῖν ὑπόμνημα· διόπερ καὶ
 ἀποστρέψαι ἀπὸ ὀργῆς θυμοῦ αὐτοῦ λέγεται· ἀπὸ δὲ ὀργῆς
 ἀποστρέψας, δηλονότι πρὸς φιλανθρωπίαν ἐξέκλινεν. Ἀλλ’
 ἐπειδὴ τὰ μέλλοντα ὡς παρόντα ἐξέθετο, προφητικῷ
 χαρακτῆρι χρησάμενος, θεώρησον ὅπως εἰς εὐχὴν τὴν
 προφητείαν ἔτρεψε, οὔπω ταῦτα γεγονέναι, ἐν ἐλπίδι δὲ
 ὑπάρχειν ἐνδεικνύμενος. Ἐπίστρεψον ἡμᾶς, ὁ Θεὸς τῶν
 σωτηρίων ἡμῶν, καὶ ἀπόστρεψον τὸν θυμόν σου ἀφ’ ἡμῶν.
 Οὐκ ἄρα πάθος ἐπὶ Θεοῦ ἡ ὀργή, ἀπειλὴ δὲ πρὸς τὸ
 συμφέρον γινομένη τὸ ἡμέτερον. Διόπερ ἂν ἡμεῖς
 ἐπιστρέψωμεν, ἀποστρέφεται καὶ αὐτὸς ἀπὸ τοῦ θυμοῦ, καὶ
 παύεται περὶ πολλοῦ τὴν ἡμετέραν σωτηρίαν τιθέμενος,
 ὥστε καὶ πολλὰς αὐτῆς ὁδοὺς εὑρεῖν πολλοὺς ἐπενόησε
 τρόπους· καὶ τούτου χάριν Θεὸς εἰκότως τῶν σωτηρίων
 λέγεται. Μὴ εἰς τοὺς αἰῶνας ὀργισθῇς ἡμῖν, ἢ διατενεῖς
 τὴν ὀργήν σου ἀπὸ γενεᾶς εἰς γενεάν; Φοβερὸν μὲν καὶ νῦν
 τὸν Θεὸν τοῖς ἀνθρώποις ὀργίζεσθαι, ἀλλ’ ἐπειδὴ κατὰ τὸ
 παρὸν ὡς τὰ πολλὰ μακροθυμίᾳ κέχρηται, φοβερωτέρα ἡ ὀργὴ
 ἀναγκαίως ἡ μέλλουσα. Μὴ τοίνυν ἡμῖν εἰς ὅλον τὸν νῦν
 αἰῶνα ὀργισθῆναι τὸν Θεόν, μηδὲ ἀπὸ τῆς νῦν γενεᾶς εἰς
 τὴν αὖθις τὴν καθ’ ἡμῶν ὀργὴν μετατιθέναι, σβεσθῆναι δὲ
 αὐτὴν φιλανθρωπίᾳ προσεύχεται. Πῶς δὲ τοῦτο καὶ τίνα
 τρόπον ἡμῶν ὀκνούντων εἰς ἐπιστροφὴν γίνεται, τὰ ἑπόμενα
 δείκνυσιν. Ὁ Θεός, σὺ ἐπιστρέψας ζωώσεις ἡμᾶς, καὶ ὁ
 λαός σου εὐφρανθήσεται ἐπὶ σοί. Ἐρεῖς μὲν ἐπιστροφὴν
 Θεοῦ, τὴν παρ’ αὐτοῦ δι’ ἡμῶν ἐργομένην ἐπιστροφήν,
 κυρίως δέ, ἣν αὐτὸς ὑπὲρ ἡμῶν ἐπέστρεψε· φησὶ γάρ, Ὁ
 Θεός, σὺ ἐπιστρέψας ζωώσεις ἡμᾶς. Ὅπερ δὲ σαφῶς γέγονεν,
 ἡνίκα σαρκωθεὶς καὶ γενόμενος ἄνθρωπος ἑαυτὸν ὑπὲρ ἡμῶν
 προσήγαγε, καὶ τὴν ἡμετέραν ἐπιστροφὴν ἣν ἑαυτῷ
 κατώρθωσε, πάντα πράττων ὑπὲρ ἡμῶν καὶ πάσχων, δι’ ὧν
 ἡμᾶς ἐζωοποίησε, καὶ νῦν ἑαυτοῦ λαόν, δηλαδὴ τοὺς εἰς
 αὐτὸν πιστεύοντας, εὐφραίνεσθαί τε καὶ πανηγυρίζειν ἐπ’
 αὐτῷ παρεσκεύασε. Δεῖξον ἡμῖν, Κύριε, τὸ ἔλεός σου, καὶ
 τὸ σωτήριόν σου δῴης ἡμῖν. Ὁρᾷς τὸν ψαλμῳδόν, ὡς
 προφήτην καὶ δοῦλον φθεγγόμενον· ὡς μὲν γὰρ προφήτης τὸ
 μέλλον ἀπεφήνατο· προσεύχεται δὲ πάλιν ὡς δοῦλος, ὅπερ
 ἅπαξ ὡς προφήτης ἔφθασεν ἀποκρίνασθαι. Τί δὲ ὅλως
 προσεύχεται; Δειχθῆναι τοῖς ἀνθρώποις τὸ ἔλεος τοῦ Θεοῦ
 καὶ τὸ σωτήριον, τουτέστι, τὸν Θεὸν Λόγον σαρκὶ φαινό μενον, ὃς ὅτι
 σωτήριον λέγεται, Συμεὼν μαρτυρεῖ. Λαβῶν γὰρ αὐτὸν ἐν τῷ
 ἱερῷ, εὐχαριστήσας ἔλεγεν· Νῦν ἀπολύεις τὸν δοῦλόν σου,
 Δέσποτα, κατὰ τὸ ῥῆμά σου ἐν εἰρήνῃ· ὅτι εἶδον οἱ
 ὀφθαλμοί μου τὸ σωτήριόν σου. Ὅτι δὲ καὶ ἕλεος αὐτὸς
 ὀνομάζεται, μετὰ μικρὸν οὗτος ὁ προφήτης παρίστησιν.
 Πλὴν ἑκάτερα ἀπὸ τῶν πραγμάτων ἔλαχεν ὀνομάζεσθαι.
 Ἀκούσομαι τί λαλήσει ἐμοὶ Κύριος ὁ Θεός, ὅτι λαλήσει
 εἰρήνην ἐπὶ τὸν λαὸν αὐτοῦ, καὶ ἐπὶ τοὺς ὁσίους αὐτοῦ,
 καὶ ἐπὶ τοὺς ἐπιστρέφοντας καρδίαν ἐπ’ αὐτόν. Θαυμαστὸς
 ὁ προφήτης τῆς πίστεως· ἅμα γὰρ τῷ σπόρῳ τῆς προσευχῆς
 τὸν καρπὸν τὸν ἐξ αὐτῆς προσδέχεται· καὶ εἰδὼς πρὸς τίνα
 ἐπρεσβεύσατο, εἰς ἀκοὴν εἰρήνης ἑαυτὸν παρεσκεύασεν·
 εἰρήνης δὲ ταύτης ἣν ὁ Χριστὸς ἐπὶ τὸν λαὸν αὐτοῦ,
 φήσεις δὲ τοὺς εἰς αὐτὸν εὐσεβοῦντας, διὰ τοῦ χοροῦ τῶν
 ἀποστόλων ἔδωκεν· οἵτινες ὅσιοι αὐτοῦ δικαίως καὶ
 ἐπιστρέφοντες ἐπὶ καρδίαν λέγονται, ὁλοκλήρους δὲ αὐτοὺς
 τῷ Χριστῷ καθοσιώσαντες, καὶ ἀπὸ καρδίας ὅλης ἐκ πάντων
 τῶν βιωτικῶν πρὸς αὐτὸν ἐπιστρέψαντες, ὥστε μηκέτι
 γονέων ἢ οἰκείων ἢ τέχνης μεταποιηθῆναι, σὺν παῤῥησίᾳ δὲ
 λέγοντες· Ἰδοὺ ἡμεῖς ἀφήκαμεν πάντα, καὶ ἠκολουθήσαμέν
 σοι· τί ἄρα ἔσται ἡμῖν; Πλὴν ἐγγὺς τῶν φοβουμένων αὐτὸν
 τὸ σωτήριον αὐτοῦ, τοῦ κατασκηνῶσαι δόξαν ἐν τῇ γῇ ἡμῶν.
 Σαφῶς ἐνταῦθα μαρτύρεται, ὅτι κἂν λαὸς αὐτοῦ ἡ συναγωγὴ
 βούληται τῶν Ἰουδαίων λέγεσθαι, ὅμως τὸ τοῦ Θεοῦ
 σωτήριον ἐγγὺς τῶν φοβουμένων τῶν ἐξ ἐθνῶν πεπιστευκότων
 γίνεται· ἐπειδὴ οἱ ποτὲ οὐ λαός, νῦν λαὸς Θεοῦ ἐκ πλάνης
 πρὸς αὐτὸν ἐπανελθόντες εὑρίσκονται· καὶ οἱ ποτὲ μακράν,
 ἐγγὺς διὰ τὴν πίστιν γεγόνασι. Τοῦτο δὲ ἕνεκα Τοῦ
 κατασκηνῶσαι δόξαν ἐν τῇ γῇ ἡμῶν. Ποῦ γὰρ ἤμελλεν ἡ τοῦ
 Θεοῦ δόξα κατασκηνοῦν, εἰ τὰ μὲν ἔθνη ὡς οὐκ ὄντα ἐξ
 Ἀβραὰμ ἀπεστρέφετο· οἱ δὲ ὄντες ἐξ Ἀβραὰμ προσελθεῖν οὐκ
 ἐβούλοντο· καθάπερ Ἰωάννης φησίν· Εἰς τὰ ἴδια ἦλθε, καὶ
 οἱ ἴδιοι αὐτὸν οὐ παρέλαβον; Διὰ τοῦτο τὰ ἔθνη
 προσεδέξατο, ὥστε εὑρεῖν σκηνῶσαι ἐν τῇ γῇ ἡμῶν,
 τουτέστι, ἐν τῇ ἀνθρωπότητι. Τοῦτο γὰρ ἐν τοῖς ἑξῆς ὁ
 θεολόγος ἐδήλωσεν· Ὅσοι δὲ ἔλαβον αὐτόν, ἔδωκεν αὐτοῖς
 ἐξουσίαν τέκνα Θεοῦ γενέσθαι· οἱ οὐκ ἐξ αἱμάτων οὐδὲ ἐκ
 θελήματος σαρκός· περὶ τῶν ἐθνῶν λέγων. Οὐδὲ γὰρ εἶχον
 τὴν ἐξ αἵματος ἢ σαρκὸς τοῦ Ἀβραὰμ συγγένειαν, ἀλλ’ ἐκ
 Θεοῦ ἐγεννήθησαν· οἷς εἰκότως ἐπήγαγε· Καὶ ὁ Λόγος σὰρξ
 ἐγένετο, καὶ ἐσκήνωσεν ἐν ἡμῖν. Ἔλεος καὶ ἀλήθεια
 συνήντησαν, δικαιοσύνη καὶ εἰρήνη κατεφίλησαν. Ἀλήθεια
 ἐκ τῆς γῆς ἀνέτειλε, καὶ δικαιοσύνη ἐκ τοῦ οὐρανοῦ
 διέκυψεν. Συνδρομὴν ἐνταῦθα θεότητος λέγει καὶ
 ἀνθρωπότητος, ἑκάστης αὐτῶν δραμούσης κατὰ τὴν ἑαυτῆς
 ἀξίαν· τοῦτο γάρ ἐστι τό, Συνήντησαν. Συναντᾷ δὲ καὶ
 βραδὺς ὀξεῖ, καὶ χωλὸς ἀρτίποδι. Οὐ μόνον δὲ συνδρομήν,
 ἀλλὰ καὶ ἕνωσιν τὴν ἐξ ἀγάπης ἐμήνυσε· τοῦτο γάρ ἐστι
 τό, Κατεφίλησαν· ἐπειδὴ ἀλλήλοις διὰ φιλήματος ἑνοῦνται
 οἱ φιλοῦντες καὶ οἱ φιλούμενοι. Οὐκ ἂν δὲ ὁ Θεὸς Λόγος
 κατῆλθεν εἰς ἀνθρωπότητα, εἰ μὴ θερμὴν πρὸς τὸν ἄνθρωπον
 ὁ ποιητὴς ἀγάπην ἐκέκτητο. Οὕτω γάρ, φησιν, ἠγάπησεν ὁ
 Θεὸς τὸν κόσμον, ὥστε Υἱὸν αὐτοῦ τὸν μονογενῆ ἀπέστειλεν
 εἰς αὐτόν. Ἀλλὰ πόθεν ἡ συνδρομὴ καὶ ἡ συνάντησις
 γέγονεν; Ἀλήθεια ἐκ τῆς γῆς ἀνέτειλε, καὶ δικαιοσύνη ἐκ
 τοῦ οὐρανοῦ διέκυψεν. Ἀλήθεια ἡ σάρξ· οὐ μόνον ὅτι
 οὕτως, ὥς φησιν ὁ ψαλμῳδός, ἀπὸ τῆς γῆς ἀνέτειλεν, ἀλλ’
 ὅτι καὶ ἀλήθεια ἐσαρκώθη, καὶ ἄνθρωπος ὄντως Θεὸς Λόγος
 γέγονεν. Δικαιοσύνη, ἡ θεότης· διόπερ αὐτὴν ἐκ τοῦ
 οὐρανοῦ διακύψαι φησίν· ἥτις δικαιοσύνην διεπράξατο, τὴν
 ἀδικίαν τὴν τυραννοῦσαν ἐπὶ τῆς γῆς διαῤῥήξασα· ἀλλὰ
 μετὰ τὴν ἕνωσιν οὐκ ἔστι ταῦτα χωρίζεσθαι. Ὅθεν ἀλήθεια
 ὁ Χριστὸς ὅλος λέγεται· Ἐγὼ γάρ, φησιν, εἰμὶ ἡ ἀλήθεια
 καὶ ἡ ζωή. Ὅλος πάλιν δικαιοσύνη παρὰ τοῦ Παύλου
 κέκληται· Ὃς ἐγενήθη ἡμῖν ἀπὸ Θεοῦ δικαιοσύνη, περὶ τοῦ
 Χριστοῦ φήσαντος. Ἐπιμένει δὲ ὁ προφήτης τὸ μυστήριον
 ἐξηγούμενος. Καὶ γὰρ ὁ Κύριος δώσει χρηστότητα· ὁ Πατὴρ
 τὸν ἑαυτοῦ Λόγον. Ὅθεν οἱ ἄλλοι ἑρμηνευταί, Δώσει τὸν
 ἀγαθόν, εἰρήκασιν. Οὐδεὶς γὰρ ἀγαθός, εἰ μὴ μόνος ὁ
 Θεός, αὐτοῦ λέγοντος ἔγνωκας. Καὶ ἡ γῆ ἡμῶν δώσει τὸν
 καρπὸν αὐτῆς· καὶ ἐκ Μαρίας βλαστήσασαν σάρκα· ἐξ
 ἑκατέρου γὰρ τούτων συνῆλθε τὸ τοῦ Χριστοῦ μυστήριον,
 δικαιοσύνη περὶ ἧς φθάσας ἔλεγε· Δικαιοσύνη ἐκ τοῦ
 οὐρανοῦ διέκυψε· τῆς γὰρ ἀνθρωπότητος ἡ θεότης
 προπορεύεται, ὥσπερ καὶ Ἀμ βακούμ φησι· Πρὸ προσώπου αὐτοῦ πορεύσεται
 λόγος· εἶτα περὶ τῆς ἀνθρωπότητος, Καὶ ἐξελεύσεται εἰς
 παιδείαν κατὰ πόδας αὐτοῦ, σύμφωνα τῶν νῦν ψαλμῶν λέγων.
 Ἰδοὺ γὰρ τῶν εἰρημένων ἔχεται· Καὶ θήσει εἰς ὁδὸν τὰ
 διαβήματα αὐτοῦ· ἐπειδὴ ἡ θεότης προπορευομένη,
 τουτέστι, ἡγεμονεύουσα τῆς οἰκείας σαρκὸς εἰς τὴν ὁδὸν
 τῆς οἰκονομίας κατευθύνει τὰ διαβήματα, ὥστε αὐτὴν μηδὲν
 πλανᾶσθαι τῶν ἀνθρωπίνων, ἢ σφάλλεσθαι.

Προσευχὴ τῷ Δαυίδ . Ψαλμὸς πεʹ. 
 
 αʹ. Θεωρεῖς τῆς προσευχῆς τὸ ἀξίωμα; Τὰ μὲν γὰρ ἄλλα τῷ
 Ἀσὰφ καὶ τοῖς υἱοῖς Κορὲ μελῳδεῖν παρεχώρησε· τὴν
 προσευχὴν δὲ αὐτὸς καθαρίζει τῷ Θεῷ, οὐκ ἐφ’ ἑαυτοῦ
 μόνον, ἐξ ὅλου δὲ αὐτὴν τοῦ προσώπου τῶν ἀνθρώπων
 ὑποκρινόμενος. Κλῖνον, Κύριε, τὸ οὗς σου καὶ ἐπάκουσόν
 μου, ὅτι πτωχὸς καὶ πένης εἰμὶ ἐγώ. Πτωχὸς καὶ πένης πᾶς
 ἄνθρωπός ἐστιν, οὗ νῦν ὁ προφήτης ἀναλαμβάνει τὸ
 πρόσωπον. Αὐτοὶ δὲ γὰρ ἐξ ἁμαρτίας πτωχεύομεν, καὶ
 πένητες διὰ τὸν Ἀδάμ, κλῆρον ὥσπερ ἡμῖν παραπέμψαντα τὴν
 πενίαν, τυγχάνομεν. Διὰ τοῦτο κλῖναι τὸν Θεὸν τὸ οὖς,
 ἵνα συγκαταβῇ ὡς πλούσιος πτωχοῖς, ὡς ἰατρὸς ἀσθενοῦσι,
 προσηύξατο. Συγκαταβῇ δέ, διατί; Ἐπειδὴ πολλάκις Θεοῦ
 αἰτοῦμεν ἀνάξια· ἀλλ’ αὐτὸς ὡς ἰατρὸς ἀνέχεται μὲν
 ἀκοῦσαι τῆς αἰτήσεως· μόνα δὲ παρέχει τὰ συμφέροντα.
 Φύλαξον τὴν ψυχήν μου, ὅτι ὅσιός εἰμι. Καὶ πῶς ὅσιος
 εἶναι δύναται ὁ πτωχεύων ἐν ἀρετῇ, ἢ πενόμενος; Πάντως
 ἐπειδὴ τὴν πενίαν ὡμολόγησεν, ὅσιος ἤδη διὰ τῆς
 ὁμολογίας γέγονεν· ἢ καὶ ὅσιόν φησι τὸν ἄνθρωπον, διόπερ
 εἶχε πρὸ τῆς παραβάσεως ἐν παραδείσῳ ἀξίωμα. Σῶσον τὸν
 δοῦλόν σου. ὁ Θεός μου, τὸν ἐλπίζοντα ἐπὶ σέ. Ἱκανὰ
 δυσωπῆσαι τοῦ προφήτου τὰ ῥήματα. Ἐπειδὴ γὰρ ὁ Δεσπότης
 οὐδενὶ τρόπῳ τὸν ἑαυτοῦ δοῦλον, ὅταν ἐπ’ αὐτὸν ἐλπίζων
 τύχῃ, ἀποποιεῖσθαι δύναται, περιποιεῖται δὲ αὐτόν, ἕνεκα
 τῆς εἰς αὐτὸν ἐλπίδος, κἂν ἕτερα τύχῃ κεκτημένος
 ἐλαττώματα, προβάλλεται τὴν δουλείαν, ἐπισπάσασθαι τὸν
 Θεὸν πρὸς ἡμᾶς, ἵνα μὴ ζημιωθῇ τὸ κτῆμα τὸ οἰκεῖον
 βουλόμενος. Ἐλέησόν με. Κύριε, ὅτι πρὸς σὲ κεκράξομαι
 ὅλην τὴν ἡμέραν. Ἔγνως τίνα τρόπον ἐλεεῖσθαι δυνάμεθα;
 Ὅλην τὴν ἡμέραν κράζοντες πρὸς τὸν Θεόν, οὐχὶ νῦν μὲν
 τοῖς λόγοις εὐχόμενοι, νῦν δὲ αὐτὸν τοῖς ἔργοις
 παροξύνοντες· οὐδὲ νῦν μὲν εἰς ἐκκλησίαν Θεοῦ, νῦν δὲ
 εἰς ἐκκλησίαν ἀνδρῶν παρανόμων σχολάζοντες· περὶ ὧν,
 Ἐμίσησα ἐκκλησίαν πονηρευομένων, αὐτὸς ὁ Δαυῒδ ἔλεγεν.
 Εὔφρανον τὴν ψυχὴν τοῦ δούλου σου, ὅτι πρὸς σὲ ἦρα τὴν
 ψυχήν μου. Παρὰ σοῦ, φησίν, αἰτῶ τὴν χαράν, πρὸς ὃν ἦρα
 τὴν ψυχήν, ἀπὸ τῆς γῆς αὐτὴν κουφίσας ἄνω, καὶ τῇ ἐλπίδι
 τῶν θείων βαστάσας, ὥστε μὴ χαίνειν πρὸς τὰ ἀνθρώπινα.
 Σὺ τοίνυν εὔφρανον. Τὴν γὰρ παρὰ ἀνθρώπων εὐφροσύνην ὡς
 ἐπιβλαβῆ καὶ παυομένην οὐ βούλομαι. Ὅτι σύ, Κύριε,
 χρηστὸς καὶ ἐπιεικής, καὶ πολυέλεος πᾶσι τοῖς
 ἐπικαλουμένοις σε. Οὐ μάτην τὴν ψυχὴν πρὸς σὲ ἦρα, ἀλλ’
 ἐπειδὴ συμπάσχεις μὲν ὡς χρηστός, ἀντέχῃ δὲ τῶν
 πταιόντων ὡς ἐπιεικής, πρὸς τούτοις οὐ μονοειδῶς ἐλεεῖς,
 ἀλλὰ πολλοῖς καὶ διαφόροις τρόποις ἐλεεῖς διὰ
 φιλοπτωχίας, ἐλεεῖς διὰ δακρύων, ἐλεεῖς διὰ
 κατορθωμάτων, ἐλεεῖς διὰ πίστεως, οὐ τινάς, ἀλλὰ πάντας
 τοὺς ἐπικαλουμένους σε. Ἄρα ὅσοι Θεὸν οὐκ ἐπικαλοῦνται,
 ἐλεεῖσθαι οὐ δύνανται· ὥστε ὅπλον ἡμῖν καὶ λιμὴν καὶ
 θύρα σωτηρίας ἡ προσευχὴ καθέστηκεν. Ἐνώτισαι, Κύριε,
 τὴν προσευχήν μου, καὶ πρόσχες τῇ φωνῇ τῆς δεήσεώς μου.
 Ἐνώτισαι, τουτέστιν, ἀξίαν τῶν σῶν ἀκοῶν ἔγκρινον·
 Πρόσχες δὲ τῇ φωνῇ, ἵνα τῷ προσφέροντι τὴν δέησιν
 ἀπονείμῃς συμπάθειαν, ἀκμάζοντα τῷ τόνῳ τῆς ψυχῆς καὶ τῷ
 πρὸς σὲ πόθῳ (τοῦτο γάρ ἐστι, Φωνὴ προσευχῆς).
 θεασάμενος. Διόπερ ἐπήγαγεν· Ἐν ἡμέρᾳ θλίψεώς μου
 ἐκέκραξα πρὸς σέ, ὅτι ἐπήκουσάς μου. Ἐπειδήπερ αἱ
 θλίψεις ὡς τὰ πολλὰ τὰς προσευχὰς ἐκκόπτουσιν,
 ἐμβάλλουσαι εἰς ὀλιγωρίαν τὸν ἄνθρωπον, αὐτὸς οὐ ταῦτα
 πεπονθέναι φησίν, κεκράξαι δὲ καὶ φωνῇ συντονωτέρᾳ
 χρήσασθαι· ὅπερ ἦν μὴ καταπεσόντος, ἀλλὰ καὶ θαῤῥοῦντος
 τὴν αἴτησιν. Καὶ τίς ἡ αἰτία; Ὅτι ἐπήκουσάς μου. Ὡς γὰρ
 ἐπακουσθεὶς ἤδη, εἰκότως τὴν προσευχὴν οὐκ ἐνάρκησεν·
 ὥστε καὶ φωνῇ κέχρηται. Οὐκ ἔστιν ὅμοιός σοι ἐν θεοῖς,
 Κύριε, καὶ οὐκ ἔστι κατὰ τὰ ἔργα σου. Οὐ περὶ τῶν
 εἰδώλων τῷ προφήτῃ νῦν ὁ λόγος (τίς γὰρ κοινωνία φωτὶ
 πρὸς σκότος, ἢ τίς σύγκρισις τῷ ψεύδει πρὸς τὴν
 ἀλήθειαν), ἀλλὰ θεοὺς λέγει πρὸς οὓς ὁ λόγος τοῦ Θεοῦ ἐγένετο, καθάπερ ὁ
 Χριστὸς ἐν Εὐαγγελίοις ἔλεγεν, δηλαδὴ τοὺς ἁγίους καὶ
 θεοφόρους ἄνδρας, ὧν οὐδεὶς ἐξομοιωθῆναι τῷ Κυρίῳ
 δυνήσεται. Εἰ γὰρ καὶ συγγενὴς αὐτοῖς κατὰ τὴν σάρκα
 ἐτύγχανεν, ἀλλὰ διὰ τὴν θεότητα ὑπῆρχεν ἀπαράβλητος·
 μᾶλλον δὲ καὶ διὰ τὴν ἀνθρωπότητα. Οὐδεὶς γὰρ αὐτῶν ἐκ
 παρθένου γεγέννηται, τὰς ἡμετέρας ἁμαρτίας ἐβάστασεν,
 οὐδεὶς αὐτῶν ἐτροπώσατο διὰ θανάτου θάνατον. Οὔτε αὐτῷ
 τοίνυν, οὔτε τοῖς ἔργοις τοῖς παρ’ αὐτοῦ ἐστιν ὁ
 συγκριθῆναι δυνάμενος. Πάντα τὰ ἔθνη, ὅσα ἐποίησας,
 ἥξουσι, καὶ προσκυνήσουσιν ἐνώπιόν σου, Κύριε. Ἐνώπιον,
 ποῦ ἄρα; ἐν τῷ ναῷ τῶν Ἰουδαίων; Ἀλλ’ οὔτε ὁ ναός ἐστιν,
 οὔτε τὰ ἔθνη ἀκρόβυστα ὄντα ἐκεῖ προσκυνεῖν ἠδύναντο.
 Οὐκοῦν σαφῶς περὶ τοῦ Χριστοῦ λέγει, οὗ προσκυνεῖ πάντα
 τὰ ἔθνη ἐνώπιον. Οἱ γὰρ ἐν τῇ Βηθλεὲμ καὶ τῷ σταυρῷ καὶ
 τῇ ἀναστάσει προσκυνοῦντες, κατὰ πρόσωπον προσκυνοῦσι
 τοῦ τὴν σωτηρίαν ἐκεῖ τὴν ἡμετέραν πράξαντος. Τὸ δὲ αὐτὸ
 καὶ οἱ ἐπὶ τοῦ θυσιαστηρίου προσκυνοῦντες, ἐνώπιον αὐτοῦ
 προσκυνοῦσι. Ἐκεῖ γὰρ αὐτὸν καθ’ ἑκάστην θυσίαν μυστικὴν
 θεωροῦσι καθήμενον. Καὶ δοξάσουσι τὸ ὄνομά σου. Τίνος
 γεγονότος; Ξύλοις γὰρ καὶ λίθοις ἐλάτρευον, ὑπήκοοι καὶ
 δοῦλοι δαιμόνων ἐτύγχανον. Οὐκοῦν τὰ ἑξῆς ἄκουε· Ὅτι
 μέγας εἶ σύ, καὶ ποιῶν θαυμάσια· σὺ εἶ ὁ Θεὸς μόνος. 
 βʹ. Οὐκοῦν τὸν Χριστὸν διὰ τοῦτο δοξάζουσι, μέγαν αὐτὸν
 εὑρόντες καὶ μόνον πεποιηκότα θαυμάσια. Τί δὲ αὐτοῦ τὸ
 μέγεθος, καὶ ποῖα τὰ θαυμάσια; Τὴν πλάνην τῶν εἰδώλων
 τὴν ἀπ’ αἰῶνος ἠφάνισεν, οὐκ ἀγγέλους ἐπὶ τούτῳ πέμψας,
 οὐ κινήσας τὴν γῆν, οὐ πῦρ ἐξ οὐρανοῦ βρέξας, ἀνθρώποις
 δὲ καὶ ἀγραμμάτοις καὶ πτωχοῖς καὶ ἁλιεῦσιν ὑπηρέταις
 εἰς τοῦτο χρησάμενος. Ὁδήγησόν με, Κύριε, ἐν τῇ ὁδῷ σου,
 καὶ πορεύσομαι ἐν τῇ ἀληθείᾳ σου. Σαφῶς ὁ προφήτης πρὸ
 τῶν Εὐαγγελίων εὐαγγελικὰ φθέγγεται, ὁδηγηθῆναι παρὰ τῆς
 ὁδοῦ πρὸς τὴν ὁδόν, καὶ πορευθῆναι τῇ ἀληθείᾳ βουλόμενος
 τοῦ λέγοντος· Ἐγώ εἰμι ἡ ὁδὸς καὶ ἡ ζωὴ καὶ ἡ ἀλήθεια.
 Πλὴν ὅτι πρῶτον ὁδηγηθῆναι πρὸς τὴν ὁδὸν τοῦ Θεοῦ, καὶ
 καταμαθεῖν αὐτῆς τὰς ἀρχάς, δηλαδὴ καὶ τὰ στοιχεῖα,
 χρῄζομεν, καὶ τότε τῇ ἀληθείᾳ πορευσόμεθα. Τέλος γὰρ
 θεογνωσίας τὸ καταλαβεῖν τὴν τῶν ὄντων ἀλήθειαν.
 Εὐφρανθήτω ἡ καρδία μου, τοῦ φοβεῖσθαι τὸ ὄνομά σου.
 Καλὴν χαρὰν αἰτεῖ, καλὴν πανήγυριν εὔχεται, φοβεῖσθαι τὸ
 τοῦ Θεοῦ ὄνομα. Ἐκεῖθεν γὰρ ἡμῖν ἡ ὄντως ἐπιγίνεται
 χαρά, ἥτις οὐ σαρκός ἐστιν, ἀλλὰ ψυχῆς καὶ καρδίας
 αὐτῆς, πολλὴν πρὸς τὸν Θεὸν οἰκείωσιν ἐχούσης καὶ
 συγγένειαν. Ὅθεν αὐτοῦ καὶ τὸν φόβον πανήγυριν τίθεται,
 οὐκ ἀγνοοῦσα ποῖον ἔχει ἀξίωμα. Ἐξομολογήσομαί σοι,
 Κύριε, ἐν ὅλῃ καρδίᾳ μου, καὶ δοξάσω τὸ ὄνομά σου εἰς
 τὸν αἰῶνα. Οὐκ ἄρα Θεὸν δοξάζειν πρὸ τῆς τῶν ἁμαρτημάτων
 ὁμολογίας ἐπιτρέπει· ἐβούλετο μὲν γὰρ ἀπὸ γλώττης
 καθαρᾶς δοξάζειν τὸν Θεόν· καθαίρεται δὲ αὕτη τὰς
 ἁμαρτίας ἐξ ὅλης καρδίας ἐκλέγουσα. Τοῦτο γάρ ἐστιν
 ἀληθῶς ἐξαγόρευσις, τὸ τὴν ἁμαρτίαν ἐξ ὅλης ἐμέσαι
 διανοίας, καὶ μηκέτι πρὸς αὐτὴν ὑποστρέψαι, ἀλλ’ ὡς ἅπαξ
 ἐμεθεῖσαν ἀποστρέφεσθαι. Ὅτι τὸ ἔλεός σου μέγα ἐπ’ ἐμέ,
 καὶ ἐῤῥύσω τὴν ψυχήν μου ἐξ ᾅδου κατωτάτου. Τούτου,
 φησί, χάριν τὴν τῶν ἁμαρτημάτων ὁμολογίαν ἐθάρσησα, δέον
 αὐτὴν φοβεῖσθαι καὶ αἰσχύνεσθαι, ἐπειδὴ μέγα τὸ ἔλεός
 σου ἐπ’ ἐμέ, τουτέστι, τὸν ἄνθρωπον, ὥστε τὸν
 ὁμολογοῦντα τὴν ἁμαρτίαν οὐ μόνον ἀπολαύειν φειδοῦς καὶ
 συγχωρήσεως, ἀλλὰ καὶ ἀμοιβὴν προσδοκᾷν. Τίς δὲ αὕτη;
 Ῥυσθῆναι τὴν ψυχὴν ἐξ ᾅδου κατωτάτου, δηλαδὴ τοῦ τῆς
 γεέννης χωρίου, καὶ τοῦ ἐξωτάτου σκότους. Ἐκεῖνος γὰρ
 τοῖς ἀμαρτωλοῖς ὁ τόπος κεκλήρωται· ᾅδης κατώτατος
 ἀναγκαίως. Οὐκ ἔνι γὰρ ἐκεῖθεν ἀναβῆναι τὸν κατελθόντα,
 λέγομεν. Ὁ Θεός, παράνομοι ἐπανέστησαν ἐπ’ ἐμέ, καὶ
 συναγωγὴ κραταιῶν ἐζήτησαν τὴν ψυχήν μου, καὶ οὐ
 προέθεντό σε ἐνώπιον αὐτῶν. Ὁ γὰρ τὸν πλησίον ἀδικῶν,
 τὸν Θεὸν πρὸ τῶν ὀφθαλμῶν τῶν οἰκείων οὐ τίθεται· ὃς
 [ὡς], εἴγε ἐτίθετο, οὐκ ἂν ἠδίκει, τὸν κριτὴν
 εὐλαβούμενος· οὐδὲ παρηνόμει, τοῦ νομοθέτου τὴν ἀπειλὴν
 λογιζόμενος. Τοῦτο δὲ οὐκ ἐξ ἀγνοίας, ἀλλ’ ἐκ θρασύτητος
 πάσχουσιν· ὥσπερ οἱ λῃστεύοντες ἐπ’ ἐρημίας, οὐκ
 ἀγνοοῦντες εἶναι κριτὰς καὶ δικαστὰς λῃστεύουσι,
 φροντίδα δὲ αὐτῶν ἢ φόβον ἐξ ἀνοίας οὐκ ἔχουσι. Τούτους
 οὐ μόνον παρανόμους, ἀλλὰ καὶ συναγωγὴν κραταιῶν, τῶν ἐν
 κακίᾳ δυναστευόντων, ἐκάλεσεν, οἷς καθ’ ἕτερον μέρος τῆς
 προφητείας ἐμέμφετο. Ἱνατὶ ἐγκαυχᾷς ἐν κακίᾳ, ὁ δυνατός;
 Διατί δὲ τοὺς ἐπαναστάντας οὐ μόνον παρα νόμους, ἀλλὰ καὶ κραταιοὺς
 ἐν κακίᾳ, ὅπερ ἔφημεν εἶναι δυνατούς, προσηγόρευσεν;
 Ἐπειδὴ οὐκ ἀγρόν, οὐκ οἶκον, οὐκ ἐσθήματα, ἢ ἀνδράποδα,
 ἀλλὰ τὸ μονογενὲς τοῦ ἀνθρώπου κτῆμα τὴν ψυχὴν ἐζήτουν
 ἐπιβουλεῦσαι ταύτην, καὶ θανατῶσαι βουλόμενοι. Ἄντικρυς
 τοίνυν ταῦτα περὶ τῶν ὄντως παρανόμων, καὶ τῶν ἐν κακίᾳ
 δυνατῶν τῶν δαιμόνων ἐλέγετο, διόπερ αὐτοῖς τὸν Θεὸν
 ἐπεστράτευσεν. Καὶ σύ, Κύριε ὁ Θεός μου, οἰκτίρμων καὶ
 ἐλεήμων, μακρόθυμος καὶ πολυέλεος καὶ ἀληθινός·
 ἐπίβλεψον ἐπ’ ἐμέ, καὶ ἐλέησόν με. Μάτην, φησίν,
 ἐπανέστησαν· σὺ γὰρ ὡς Θεὸς ὑπερμαχεῖς τοῦ πλάσματος, ὡς
 οἰκτίρμων καὶ ἐλεήμων τῷ ἐπιβουλευομένῳ συμπάσχεις, ὡς
 μακρόθυμος οὐ παραδίδως τὸν ἁμαρτωλὸν εἰς χεῖρας ἐχθρῶν,
 ὡς πολυέλεος οὐχ ἅπαξ, ἀλλὰ πολλάκις ἐλεεῖς, ὡς ἀληθινὸς
 ἀπωθεῖς τὸν ἀδικοῦντα, σώζεις τὸν ἀδικούμενον. Διόπερ
 Ἐπίβλεψον ἐπ’ ἐμέ· πρόβατον γὰρ ὃ ὁ ποιμὴν ἐπιβλέπει,
 λύκος λαβεῖν οὐ δύναται· Καὶ ἐλέησόν με. Ἐπειδὴ γὰρ ἔργα
 οὐκ ἔχω, οἷς τὴν σὴν χεῖρα εἰς τὴν ἐμὴν συμμαχίαν
 προτρέψωμαι, ἀναγκαίως προτείνω τὸν ἔλεον, τοῖς
 ἐπιβουλευομένοις μάλιστα χρεωστούμενον. Δὸς τὸ κράτος
 σου τῷ παιδί σου, καὶ σῶσον τὸν υἱὸν τῆς παιδίσκης σού,
 φησιν, ὅτι ὡς μὲν ἄνθρωπος παῖς καὶ δοῦλός ἐστιν, ὃς καὶ
 τὸ κατὰ τῶν παθῶν κράτος αἰτεῖται λαβεῖν· ὡς δὲ τῆς
 παιδίσκης αὐτοῦ υἱός, ἤγουν τῆς σοφίας, τὸ σωθῆναι
 ζητεῖ· ἢ παιδίσκην τοῦ Θεοῦ τὴν φύσιν τὴν ἡμετέραν
 λέγει. Ὡς παιδίσκος γὰρ ὑπακούει τῷ δημιουργῷ πρὸς ἅπερ
 ἂν ἐθέλῃ καὶ διατάττηται κελεύει τοὺς ἑαυτῆς ὅρους, ὅταν
 αἴσθηται τοῦτο τὸν ποιητὴν κελεύοντα. Δοῦλον τοίνυν
 λέγων εἶναι καὶ δούλης υἱὸν τὸν ἄνθρωπον ὁ προφήτης
 σεμνύνεται· διόπερ αὐτῷ καὶ τὸ τοῦ Θεοῦ κράτος προσήκειν
 ἐνόμισεν, ὡς ἀρχαίῳ δούλῳ καὶ ἐκ προγόνων τυγχάνοντι. Οἱ
 δὲ τοιοῦτοι τῶν οἰκετῶν τὸν δεσποτικὸν πλοῦτον ἀνυπόπτως
 πιστεύονται. Καὶ τίς οὗτος ἦν, τοῖς ἑξῆς ἤδη μάνθανε.
 Ποίησον μετ’ ἐμοῦ σημεῖον εἰς ἀγαθόν, καὶ ἰδέτωσαν οἱ
 μισοῦντές με, καὶ αἰσχυνθήτωσαν, ὅτι σύ, Κύριε,
 ἐβοήθησάς μοι καὶ παρεκάλεσάς με. Οὐχ ἁπλῶς αἰτεῖ
 σημεῖον, ἀλλ’, Εἰς ἀγαθόν, τουτέστιν, ἐπ’ εὐεργεσίαν τοῦ
 γένους γινόμενον· οἷόν ἐστιν ἐκεῖνο ὅπερ Ἡσαΐας πρὸς τὸν
 Θεὸν εἰπεῖν πρὸς τὸν Ἄχαζ ἐξέθετο· Αἴτησαι σεαυτῷ
 σημεῖον εἰς βάθος ἢ εἰς ὕψος· καὶ μετὰ τοῦτο ἐπήγαγεν·
 Ἰδοὺ ἡ παρθένος ἐν γαστρὶ λήψεται, καὶ τέξεται υἱόν, καὶ
 καλέσουσι τὸ ὄνομα αὐτοῦ Ἐμμανουήλ. Τὸ δὲ παρθένον
 τεκεῖν, τοῦτο σημεῖον ἄντικρυς· ἀλλὰ μὴν καὶ ὅπερ αὐτὸς
 ὁ Κύριος ἔλεγεν· Ἡ γενεὰ αὕτη σημεῖον ἐπιζητεῖ, καὶ
 σημεῖον οὐ δοθήσεται αὐτῇ, εἰ μὴ τὸ σημεῖον Ἰωνᾶ τοῦ
 προφήτου. Ὥσπερ γὰρ ἦν Ἰωνᾶς ἐν τῇ κοιλίᾳ τοῦ κήτους
 τρεῖς ἡμέρας καὶ τρεῖς νύκτας, οὕτως ἔσται ὁ Υἱὸς τοῦ
 ἀνθρώπου ἐν τῇ καρδίᾳ τῆς γῆς τρεῖς ἡμέρας καὶ τρεῖς
 νύκτας. Ἐπὶ τούτοις τοῖς σημείοις οἱ μισοῦντες ἡμᾶς
 δαίμονες κατῃσχύνθησαν ἅπαντες. Οὔτε πρέσβυς, οὐδὲ
 ἄγγελος, καθά φησιν Ἡσαΐας, αὐτὸς δὲ ἡμῖν ὁ Θεὸς
 ἐβοήθησε, τεχθεὶς ἐκ παρθένου, καὶ δι’ ἡμᾶς γενόμενος
 ἄνθρωπος, αὐτὸς ἡμᾶς καὶ παρεκάλεσε. Πενθούντων γὰρ ἡμῶν
 ἐπὶ τῇ καταδίκῃ τοῦ θανάτου, ἀναστὰς ἐκ νεκρῶν, ὕπνον
 τὸν θάνατον ἔδειξεν.

Τοῖς υἱοῖς Κορέ, ψαλμὸς ᾠδῆς
 πϛʹ. 
 
 Πολλάκις ἡμῖν εἴρηται, ὅτι ψαλμὸς ᾠδῆς, ἢ καὶ ᾠδὴν
 ψαλμοῦ ἐκείνας ὑπογράφει τὰς ὑποθέσεις, μάλιστα ἐν αἷς
 τὰς περὶ Χριστοῦ προφητείας μελῳδίᾳ μίγνυσιν. Οἱ
 θεμέλιοι αὐτοῦ ἐν τοῖς ὄρεσι τοῖς ἁγίοις. Θεμέλιοι τοῦ
 Χριστοῦ τῶν ἐπ’ αὐτῷ παθημάτων καὶ θαυμάτων τὰ μυστήρια.
 Οὗτοι ἐν τοῖς ὄρεσι τοῖς ἁγίοις εὑρίσκονται, ἐν τῇ
 Βηθλεέμ, ἐν τῷ Γολγοθᾶ, ἐν τῇ ἀναστάσει, ἐν τῷ Θαβὼρ
 ὄρει τῷ τῆς μεταμορφώσεως, ἐν τῷ βουνῷ τῆς ἀναλήψεως.
 Διόπερ ἅγια τὰ ὄρη ὡς ὑποδεξάμενα τὸν ἁγιασμὸν τῶν
 δεσποτικῶν μυστηρίων ἐκάλεσεν. Ἔστωσαν δὲ ὄρη καὶ οἱ
 προφῆται, διὰ τὸ ὕψος εἰκότως τῆς προγνώσεως, οἵτινες
 ἔχουσι τοῦ Θεοῦ τὰ θεμέλια, τουτέστι, τὰ τῆς θεογνωσίας
 προοίμια. Ἐξ αὐτῶν γὰρ στοιχειούμεθα πρὸς τὴν εὐσέβειαν.
 Ἀγαπᾷ Κύριος τὰς πύλας Σιὼν ὑπὲρ πάντα τὰ σκηνώματα
 Ἰακώβ. Σκηνώματα Ἰακὼβ αἱ φυλαὶ πάντως αἱ δώδεκα, ἢ καὶ
 μᾶλλον ἡ Σηλώμ· ἐκεῖ γὰρ ἡ κιβωτὸς κατεσκήνωσεν ὡς αὐτὸς
 ὁ ἀρχαῖος τῶν Ἰουδαίων λαός, ἔνθα ἐσκήνωσε τὰ τῶν ἁγίων
 ἅγια. Ἀλλὰ τὰς πύλας Σιὼν ὑπὲρ πάντα τὰ εἰρημένα ἠγάπησεν· ἐν ἐκείνοις γὰρ τὸν
 τύπον, ἐνταῦθα δὲ τὴν ἀλήθειαν ἔπραξεν. Ἀγαπᾷ δὲ καὶ τὰς
 πύλας Σιών, ἐπειδὴ κεκλεισμένων αὐτῶν, ἡ Σιὼν τὸν
 Χριστὸν ὑπεδέξατο· ὥστε καὶ λίαν ἁρμόττει τὸ ἑπόμενον·
 Δεδοξασμένα ἐλαλήθη περὶ σοῦ, ἡ πόλις τοῦ Θεοῦ.
 Διάψαλμα. Οὐ μόνον ὅτι ἐκεῖσε θυρῶν κεκλεισμένων
 εἰσῆλθεν ὁ Χριστός, ἀλλ’ ὅτι ὡς Θεὸς ἄνευ θυρῶν
 εἰσελθών, ὡς ἄνθρωπος ἑαυτὸν ἐν σοὶ ψηλαφηθῆναι
 ἐπέτρεπεν, οὐ μάτην ἐπήγαγεν, ἀλλ’ ἐπειδὴ πρὸς τὴν
 Ἐκκλησίαν τῶν ἐθνῶν τὸν λόγον μετέστησεν, ὁμοῦ δὲ καὶ τὸ
 οἰκεῖον ἀποστήσας πρόσωπον, τὸ τοῦ Θεοῦ νῦν ὁ προφήτης
 παρήγαγε. Μνησθήσομαι Ῥαὰβ καὶ Βαβυλῶνος τοῖς γινώσκουσί
 με. Καὶ τίνος χάριν Ῥαὰβ μνημονεύειν ὁ Θεὸς
 ἐπαγγέλλεται; Πόρνη μὲν γὰρ ἡ Ῥαάβ, Βαβυλὼν δὲ σύγχυσις
 ἑρμηνεύεται. Τίνος χάριν, ἡ λέξις ἡ ἑπομένη δείκνυσι·
 φησὶ γάρ, Τοῖς γινώσκουσί με. Οὐκοῦν εἰ καὶ Ῥαὰβ διὰ τὴν
 πορνείαν ἡ ἐξ ἐθνῶν Ἐκκλησία, Βαβυλὼν δὲ διὰ τὴν τῶν
 εἰδώλων συναγωγὴν σύγχυσις ἑρμηνεύεται, καὶ ἐπιγινώσκει
 τὸν Θεὸν ἐπιστρέψασα, εἰκότως ἐν μνήμῃ τοῦ Θεοῦ
 τυγχάνει. Ἡ γὰρ τῶν Ἰουδαίων συναγωγὴ διὰ τὴν ἀγνωσίαν
 ἐκλέλησται. Ἀλλὰ τίνα καρπὸν Ῥαὰβ καὶ ἡ Βαβυλὼν παρὰ
 Θεοῦ μνημονευθεῖσα προσφέρει τῷ μνημονεύσαντι, ὁ
 ψαλμῳδὸς ἐπήγαγε· Καὶ ἰδοὺ ἀλλόφυλοι καὶ Τύρος καὶ λαὸς
 τῶν Αἰθιόπων, οὗτοι ἐγενήθησαν ἐκεῖ. Τό, Ἐγενήθησαν, οἱ
 λοιποὶ τῶν ἑρμηνευτῶν σαφέστερον ἐκδεδώκασιν, οἱ μέν,
 Ἐγεννήθησαν, οἱ δέ, Ἐτέχθησαν. τὴν λέξιν ταύτην
 ἐκθέμενοι. Ἀλλόφυλοι γὰρ πάντως καὶ λαὸς τῶν Αἰθιόπων
 τῶν τὸ μέλαν καὶ σκοτεινὸν τῆς εἰδωλολατρείας ἐχόντων
 ἔτι δὲ καὶ Τύρος ἡ ἐν πλάνῃ βασιλεύσασα, διὰ τῆς
 Ἐκκλησίας ἐγεννήθησαν τῷ Θεῷ τὴν δι’ ὕδατος καὶ
 βαπτίσματος γέννησιν. Μήτηρ Σιὼν ἐρεῖ· Ἄνθρωπος. Τί
 ἐρεῖ; Εὔδηλον τὰ περὶ τῶν ἐθνῶν προλεχθέντα μυστήρια.
 Ἀλλ’ οὐ ταῦτά φησι παρὰ ἀνθρώπου διδάσκεσθαι· Χριστὸν
 γὰρ ἔχει διδάσκαλον, περὶ οὗ πῶς δοξάζει προσέθηκε· Καὶ
 ἄνθρωπος ἐγεννήθη ἐν αὐτῇ, καὶ αὐτὸς ἐθεμελίωσεν αὐτὴν ὁ
 Ὕψιστος. Ἄνθρωπον τὸν Χριστὸν προσαγορεύει καὶ Ὕψιστον·
 ἄνθρωπον μέν, διὰ τὴν σάρκα. Ὕψιστον δέ, διὰ τὴν
 θεότητα. Θαυμαστῶς τοίνυν καὶ λίαν σαφῶς ἔφρασε τὸ παρὰ
 τοῦ Χριστοῦ ἐπὶ τῇ Σιὼν τετελεσμένον μυστήριον, ἡνίκα
 τοῖς μαθηταῖς ἔδωκεν ἑαυτὸν εἰς ψηλάφησιν· τότε γὰρ
 ἄνθρωπος ἐγεννήθη ἐν αὐτῇ, τουτέστιν, ἐφανερώθη, ὅτε
 αὐτὸς ἐθεμελίωσεν αὐτὴν ὁ Ὕψιστος, ἐκεῖ δεδωκὼς τὴν
 χάριν τοῦ Πατρός· ἀλλὰ μὴν καὶ τὴν ἑαυτοῦ πίστιν τῇ Σιὼν
 ὑποβαλὼν θεμέλιον, περὶ οὗ διὰ τῆς γλώττης αὐτὸς τῆς
 Ἡσαΐου φωνῆς φθέγγεται. Ἰδοὺ τίθημι εἰς τὰ θεμέλια Σιὼν
 λίθον ἐκλεκτὸν ἀκρογωνιαῖον, ἔντιμον· καὶ ὁ πιστεύων ἐπ’
 αὐτῷ οὐ καταισχυνθήσεται. Κύριος διηγήσεται ἐν γραφῇ
 λαῶν καὶ ἀρχόντων τούτων τῶν γεγενημένων ἐν αὐτῇ. Ποῖος
 Κύριος; Ὁ φανερωθεὶς ἐν τῇ Σιὼν ὡς ἄνθρωπος, θεμελιώσας
 δὲ αὐτὴν ὡς Ὕψιστος. Οὗτος αὐτὸς διηγεῖται ἐν γραφῇ
 λαῶν, ἐν τῇ ἀπογραφῇ δηλαδὴ τῶν ἐθνῶν. Οὐδὲ γὰρ ἕνα λαὸν
 εἶπεν, ἵνα μὴ τὸν τῶν Ἰουδαίων λαὸν νομίσωσιν· ἀλλὰ
 πολλούς, ἵνα τὰ ἔθνη αἰνίξηται. Φησὶ δέ, Καὶ ἀρχόντων
 τούτων τῶν γεγενημένων ἐν αὐτῇ· τοὺς ἀποστόλους δὲ
 λέγει· οὗτοι γὰρ ἐν τῇ Σιὼν ἄρχοντες κεχειροτόνηνται.
 Ἑκατέρου δὲ τὴν ἀπόδειξιν λάμβανε. Ἰωάννης εἰπεῖν μὲν
 γὰρ Χριστὸν ἐν τῇ Σιὼν τοῖς ἀποστόλοις ἔγραψε· Καθὼς
 ἀπέστειλέ με ὁ Πατήρ, κἀγὼ ἀποστέλλω ὑμᾶς. Σαφῶς ἄρα
 τοὺς ἀποστόλους ἐνταῦθα κατέστησεν ἄρχοντας· μετὰ γὰρ
 ταύτης αὐτοὺς τῆς ἐξουσίας ἀπέστειλεν εἰς τὸν κόσμον.
 Λουκᾶς δὲ τὸν Χριστὸν εἰσήγαγεν ἐν τῇ Σιὼν τὴν τοῦ
 μυστηρίου διηγούμενον ἔκθεσιν· Τότε διήνοιξεν αὐτῶν τὸν
 νοῦν, τοῦ συνιέναι τὰς Γραφάς· καὶ εἶπεν αὐτοῖς, ὅτι
 οὕτως ἔδει παθεῖν τὸν Χριστόν, καὶ ἀναστῆναι ἐκ νεκρῶν
 τῇ τρίτῃ ἡμέρᾳ, καὶ κηρυχθῆναι ἐπὶ τῷ ὀνόματι αὐτοῦ
 μετάνοιαν καὶ ἄφεσιν ἁμαρτιῶν εἰς πάντα τὰ ἔθνη. Ἰδοὺ
 καὶ τὴν τῶν λαῶν ἀπογραφήν, φημὶ δὲ τὴν ἀποκλήρωσιν τὴν
 τῶν ἐθνῶν, προσέθηκεν. Εἰκότως τοίνυν ἄνθρωπος δηλαδὴ
 ψιλὸς οὐ λέγει τῇ Σιὼν τὰ μυστήρια· ἐπειδήπερ ἄνθρωπος,
 ὅς ἐστι Θεὸς καὶ Ὕψιστος, αὐτὸς αὐτῇ σαφέστατα ἕκαστα
 διηγήσατο. Διάψαλμα ὁ προφήτης ἐπήγαγεν, ἐπειδὴ τὸ τοῦ
 Θεοῦ πρόσωπον ἐναλλάξας, αὐτὸς πάλιν τὸ οἰκεῖον
 εἰσήγαγε, δοξάσαι τὴν Σιὼν ἐξ οἰκείου χαρακτῆρος
 βουλόμενος. Τί γὰρ δὲ καί φησιν; Ὡς εὐφραινομένων πάντων
 ἡ κατοικία ἐν σοί. Ὡς, τουτέστιν, ὅπως. Θαυμάζει γὰρ ὁ
 προφήτης, ὅπως καὶ πόσον 
 πάντες οἱ τὴν Σιὼν κατοικοῦντες εὐφραίνονται,
 ἀναμιμνησκόμενοι τὰ ἐκεῖ πεπραγμένα καὶ τελεσθέντα
 θαύματα. Κατοικοῦσι δὲ αὐτήν, οἱ Πνεύματι πολιτευόμενοι·
 ἐπειδὴ Σιὼν οἶκός ἐστι τοῦ Πνεύματος.

ᾨδὴ ψαλμοῦ τοῖς υἱοῖς Κορέ, εἰς τὸ τέλος,
 ὑπὲρ Μαελέθ, τοῦ ἀποκριθῆναι λόγον συνέσεως Αἰμὰν τῷ
 Ἰσραηλίτῃ. πζʹ. 
 
 αʹ. Ψαλτῳδοὺς μὲν εἶναι τοὺς υἱοὺς Κορὲ φθάσας ἤδη
 μεμάθηκας· ἀλλὰ μὴν νόει καὶ ᾠδὴν ψαλμοῦ τὴν μελῳδίαν
 ἐκείνην, ἥτις μέμικται τῇ προφητείᾳ τῇ περὶ τοῦ Χριστοῦ
 λέγεσθαι ὀφειλούσῃ. Ζητήσεις δὲ τίνος χάριν, Εἰς τὸ
 τέλος, ὑπὲρ Μαελέθ, γέγραπται, ὅπερ οἱ ἄλλοι. Ἐπινίκιον
 διὰ χοροῦ, ἐκδεδώκασιν. Οὐκοῦν δῆλον, ὡς οὐχ εἷς
 ψαλτῳδός, χορὸς δὲ ταύτην τὴν μελῳδίαν συνήρμωσεν,
 ἐξάρχοντος Αἰμὰν τοῦ Ἰσραηλίτου ψαλτῳδοῦ, ψαλτῳδοῦ
 πάντως ἑτέρου, πρὸς ὃν ὁ χορὸς εὐρύθμως καὶ συνετῶς
 ἀπεκρίνατο. Διόπερ τῇ ἐπιγραφῇ, Τοῦ ἀποκριθῆναι λόγον
 συνέσεως Αἰμὰν τῷ Ἰσραηλίτῃ, πρόκειται. Κύριε ὁ Θεὸς τῆς
 σωτηρίας μου, ἡμέρας ἐκέκραξα καὶ ἐν νυκτὶ ἐναντίον σου.
 Εἰσελθέτω ἐνώπιόν σου ἡ προσευχή μου. Χρὴ μὲν καὶ ἡμῶν
 ἕκαστον προσευχόμενον ἐναντίον τοῦ Θεοῦ, τουτέστι, κατὰ
 τὸ ἀρεστὸν αὐτῷ, ἡμέρας καὶ νυκτὸς ὅλης προσεύχεσθαι·
 εἴπερ εἰσελθεῖν ἐνώπιον αὐτοῦ τὴν προσευχήν, καὶ
 κατορθῶσαι τὰς πρεσβείας τὰς ἡμετέρας βουλόμεθα, ὥστε
 καὶ ἡμᾶς ἀκοῦσαι· Αἱ προσευχαί σου καὶ αἱ ἐλεημοσύναι
 σου ἀνέβησαν εἰς μνημόσυνον ἔμπροσθεν τοῦ Θεοῦ. Ἐπειδὴ
 δὲ ὅλος ὁ ψαλμὸς εἰς τὸν Χριστὸν συγγέγραπται. ἀναγκαίως
 Κύριον καὶ Θεὸν τῆς ἑαυτοῦ σωτηρίας ὠνόμασε· λέγει δὲ
 τῆς κοινῆς· ἰδίαν γὰρ σωτηρίαν τὴν ἡμετέραν, ὡς ἀπαρχὴ
 γεγονώς, λογιζόμενος τὸν Πατέρα. Αὐτοῦ γὰρ εὐδοκήσαντος
 ἐλθεῖν τὸν Υἱὸν εἰς τὸν κόσμον, ἐσώθημεν. Πρὸς τοῦτον
 ἡμέρας μὲν πολλάκις ἐν τῷ ὄρει, νυκτὸς δὲ ἐν τῷ
 Γεθσημανῆς χωρίῳ, μέλλοντος αὐτὸν τοῦ Ἰούδα παραδιδόναι,
 ἐκέκραξεν, τουτέστι, παῤῥησίᾳ τὸν Πατέρα ἐξῄτησεν,
 εἰσελθεῖν ἐνώπιον αὐτοῦ τὴν οἰκείαν προσευχήν. Τίς δὲ ἦν
 αὕτη; Πάτερ, εἰ μὴ δύναιτο τὸ ποτήριον τοῦτο παρελθεῖν,
 ἐὰν μὴ πίω αὐτό, γενηθήτω τὸ θέλημά σου. Κλῖνον τὸ οὖς
 εἰς τὴν δέησίν μου. Τουτέστιν, ἀκριβῶς τῆς ἐμῆς
 προσευχῆς τὴν δύναμιν ἀναλόγισαι, ἢ καὶ συγκατάβηθι
 τούτοις ὑπὲρ ὧν προσφέρω τὴν δέησιν· οὐδὲ γὰρ ὑπὲρ
 ἐμαυτοῦ, ἀλλ’ ὑπὲρ τούτων, ὧν ἔλαβον μορφὴν καὶ
 χαρακτῆρα, προσεύχομαι. Ὅτι ἐπλήσθη κακῶν ἡ ψυχή μου.
 Ποίων; Τῶν ἀνθρωπίνων· βαστάζω γὰρ τὰ πάντων ἁμαρτήματα,
 Καὶ ἡ ζωή μου τῷ ᾅδῃ προσήγγισεν. Ἐχρεώστουν γὰρ ἐκεῖνοι
 θάνατον, ὧν ἦλθον ἀποδοῦναι τὸ χειρόγραφον.
 Προσελογίσθην μετὰ τῶν καταβαινόντων εἰς λάκκον. Ὅμοιός
 φησιν εἶναι τοῖς εἰς λάκκον τοῦ θανάτου κατερχομένοις.
 Ἔδοξα καὶ χρεωστεῖν ὥσπερ ἐκεῖνοι θάνατον· οὐ μὴν οὕτως
 ἦν· δηλοῖ γὰρ τὰ ἑπόμενα. Ἐγενήθην ὡσεὶ ἄνθρωπος
 ἀβοήθητος, ἐν νεκροῖς ἐλεύθερος. Τὸν γὰρ σταυρὸν καὶ τὸ
 πάθος ὡς ἄνθρωπος ὑπέμεινεν ἀβοήθητος, ἀγγέλῳ μὲν οὐ
 συγχωρήσας παραστῆναι, ὥστε λέγειν· Ληνὸν ἐπάτησα μόνος,
 ἐπιτιμήσας δὲ τῷ Πέτρῳ, ἡνίκα τῶν συλλαμβανόντων ἑνὸς τὸ
 ὠτίον ἀπέτεμε, καὶ ταῦτα πρὸς αὐτὸν εἶπεν· Οὐ δοκεῖ σοι,
 ὅτι δύναμαι παρακαλέσαι τὸν Πατέρα μου, καὶ παραστήσει
 μοι ἄρτι πλείους ἢ δώδεκα λεγεῶνας ἀγγέλων; Πῶς νῦν
 πληρωθῶσιν αἱ Γραφαὶ τῶν προφητῶν, ὅτι οὕτως ἔδει
 γενέσθαι; Ταῦτα δὲ λέγων ἔδειξεν ὅτι καὶ αὐτὸς
 συνέστειλε τὴν δύναμιν τῆς οἰκείας θεότητος, ἵνα πληρωθῇ
 τὸ τῆς ἐπ’ αὐτῷ προφητευθείσης οἰκονομίας μυστήριον. Ἐν
 νεκροῖς δὲ ὑπῆρχεν ἐλεύθερος, οὐ μόνον ὡς Θεός, ἀλλὰ καὶ
 ὡς τὴν σάρκα ἀναμάρτητος. Διόπερ οὐκ ἦν αὐτὸν δυνατόν,
 καθά φησιν ὁ Παῦλος δημηγορῶν, ὑπὸ τῶν ὠδίνων τοῦ
 θανάτου κατέχεσθαι. Ὡσεὶ τραυματίαι καθεύδοντες ἐν τάφῳ,
 ὧν οὐκ ἐμνήσθης ἔτι, καὶ αὐτοὶ ἐκ τῆς χειρός σου
 ἀπώσθησαν. Προσυπακοῦσαι καὶ νῦν τό, Ἐγενήθην, προσῆκεν.
 Ἐγενήθη γὰρ ὡσεὶ τραυματίας, ἐπειδήπερ αὐτῷ τραυματίου,
 τουτέστιν, ἁμαρτωλοῦ περιθεῖναι δόξαν οἱ τῶν Ἰουδαίων
 παῖδες ἐπεχείρησαν. Διόπερ αὐτὸν καὶ πλάνον τῷ Πιλάτῳ
 προσελθόντες ὠνόμαζον. Ὅτι
 δὲ τραυματίαι οἱ ἁμαρτωλοὶ παρὰ τῇ Γραφῇ λέγονται,
 Ἱερεμίου μάνθανε λέγοντος· Τίς δώσει τῇ κεφαλῇ μου ὕδωρ,
 καὶ τοῖς ὀφθαλμοῖς μου πηγὴν δακρύων; καὶ κλαύσομαι τοὺς
 τετραυματισμένους θυγατρὸς λαοῦ μου. Δηλοῖ δὲ καὶ τὰ νῦν
 τῷ ψαλμῳδῷ λεχθέντα. Οὐδὲ γὰρ μόνον τραυματίας, ἀλλὰ καὶ
 τῆς μνήμης τοῦ Θεοῦ ἐκβληθέντας καὶ τῆς χειρὸς
 ὠθισθέντας ἐξέθετο, καθ’ οὓς ὁ Χριστὸς ἑαυτὸν νομισθῆναί
 φησιν· ἔτι δὲ καὶ τοὺς ἐν τάφῳ καθεύδοντας, τοὺς
 ἀπράκτους καὶ ἀνενεργήτους, ἐνεργῶν καὶ ταῦτα τῶν νεκρῶν
 τὴν ἀνάστασιν. Ἔθεντό με ἐν λάκκῳ κατωτάτῳ, ἐν
 σκοτεινοῖς καὶ ἐν σκιᾷ θανάτου. Ὅρα πῶς τοῦ πάθους τὴν
 ἀλήθειαν καὶ τοῦ παθόντος φυλάττει τὸ ἀξίωμα. Τέθειται
 μὲν γὰρ ἐν λάκκῳ κατωτάτῳ, φησίν· ἐπειδὴ μηδὲν τοῦ ᾅδου
 κατώτερον· ἀλλὰ μὴν καὶ ἐν σκοτεινοῖς, ἵνα διὰ τοῦ
 σκότους τὰ τοῦ θανάτου χωρία αἰνίξηται. Πλὴν ἐν σκιᾷ
 θανάτου τὸ παροδικὸν τοῦ πάθους δηλῶν, ὁμοῦ δὲ ὅτι καὶ
 Χριστὸς δικαιοσύνης ἐτύγχανεν ἥλιος, πρὸς βραχὺ καθάπερ
 ὑπὸ σκιᾶς τοῦ θανάτου κρυπτόμενος. Ἐπ’ ἐμὲ ἐπεστηρίχθη ὁ
 θυμός σου. Ἀναγκαίως, ἐπειδήπερ αὐτὸς τοῦ γένους τὰς
 ἁμαρτίας ἐβάστασεν, ἐπ’ αὐτῷ ὁ κατὰ τῶν ἁμαρτωλῶν θυμός·
 θάνατος δὲ ἦν, καὶ κατάρα ἐπήρχετο· ἔνθα ἐπιστηριχθείς,
 οὐκ ἔτι τῷ γένει τῶν ἀνθρώπων ἐπέρχεται. Καὶ πάντας τοὺς
 μετεωρισμούς σου ἐπήγαγες ἐπ’ ἐμέ. Μετεωρισμοὺς τοῦ Θεοῦ
 τὰ παρ’ αὐτῷ ὑψηλὰ λέγει. οἷον βασιλείαν, ἁγιασμόν, τὸ
 συγκαθέζεσθαι δούλους ὄντας Δεσπότῃ. Ὥσπερ τοίνυν τὰ δι’
 ἡμᾶς ταπεινά, οὕτω καὶ τὰ περὶ ἡμῶν ὑψηλὰ ὁ Πατὴρ ἐπὶ
 τὸν Χριστὸν ἀναγκαίως ἐπήγαγεν. Ἐν αὐτῷ γὰρ τούτων τὴν
 ἀπόλαυσιν ἔχομεν. Ὅτι δὲ μετέωρα τὰ ὑψηλὰ λέγει, σαφῶς
 ἡμῖν Ἱερεμίας ἐξέδωκε· φησὶ γὰρ οὕτως· Ἐὰν ὑψωθῇ ὁ
 οὐρανὸς εἰς τὸ μετέωρον, φησὶ Κύριος· τουτέστιν, ἐὰν
 αὐτοῦ ὑψηλότερος γένηται. Διάψαλμα τοῖς εἰρημένοις
 πρόσκειται, ἐπειδὴ τῶν κατὰ τὸν τάφον διὰ τῶν ἔμπροσθεν
 ἐπιμνησθεὶς καὶ τὸν θάνατον, νυνὶ τὸν λόγον εἰς τὰ
 τούτων ἀνώτερα, τὴν προδοσίαν φημὶ καὶ τὸν σταυρόν,
 ἀνήγαγεν. Ἐμάκρυνας τοὺς γνωστούς μου ἀπ’ ἐμοῦ. 
 βʹ. Τοῦτο Λουκᾶς ἐν αὐταῖς φράζει ταῖς λέξεσιν, ἔνθα
 τοῦ σταυροῦ τὴν ἱστορίαν ἐξέθετο. Εἱστήκεισαν δὲ πάντες
 οἱ γνωστοὶ αὐτοῦ ἀπὸ μακρόθεν, καὶ γυναῖκες αἱ
 συνακολουθήσασαι αὐτῷ ἀπὸ τῆς Γαλιλαίας ὁρῶσαι ταῦτα.
 Ἔθεντό με βδέλυγμα ἑαυτοῖς. Ἐπὶ τοῦ Πέτρου καὶ τοῦτο
 πεπλήρωται, ἡνίκα ἐν τῇ αὐλῇ τοῦ ἀρχιερέως εὐλαβηθεὶς
 τοὺς λέγοντας, Ἀληθῶς καὶ σὺ ἐξ αὐτῶν εἶ· ἡ γὰρ λαλιά
 σου δῆλόν σε ποιεῖ, ἤρξατο καταναθεματίζειν καὶ ὀμνύειν,
 ὅτι Οὐκ οἶδα τὸν ἄνθρωπον. Παρεδόθην, καὶ οὐκ
 ἐξεπορευόμην. Ἐξὸν γὰρ αὐτῷ ἐκπορευθῆναι, τουτέστιν,
 ἐκκλῖναι, ἐπειδὴ καὶ τὸν καιρὸν τῆς ἐφόδου τῶν Ἰουδαίων
 ἐγίνωσκεν, ὥστε λέγειν τοῖς μαθηταῖς, Καθεύδετε τὸ
 λοιπὸν καὶ ἀναπαύεσθε· ἰδοὺ ἤγγικεν ὁ παραδιδούς με·
 ἑκὼν ὅμως παραδοθῆναι ἠνέσχετο. Οἱ ὀφθαλμοί μου
 ἠσθένησαν ἀπὸ πτωχείας, ἐκέκραξα πρὸς σέ, Κύριε.
 Πτωχείαν καλεῖ τὸ πάθος· ὅθεν καὶ Παῦλος περὶ αὐτοῦ
 φησιν· Ἐπτώχευσεν ὑπὲρ ἡμῶν, πλούσιος ὤν. Οἱ ὀφθαλμοὶ
 τοίνυν αὐτοῦ διὰ τὸ πάθος ἠσθένησαν· ἑκὼν γὰρ ἐκαρτέρει
 τὰ ἀνθρώπινα. Οὕτω δὲ τοὺς ὀφθαλμοὺς ἠσθένησεν, ὥστε καὶ
 κράξαι, Ἐλωΐ, Ἐλωΐ, λημᾶ σαβαχθανῆ. Ὅλην τὴν ἡμέραν
 διεπέτασα πρὸς σὲ τὰς χεῖράς μου· εὔδηλον ἐπὶ τοῦ
 σταυροῦ· ὁ γὰρ ἀρχιερεὺς ὑπὲρ ἡμῶν θυσίαν προσφέρων, ἐν
 εἴδει προσευχῆς τὰς χεῖρας ἐκτείνων, τὴν οἰκονομίαν τοῦ
 πάθους ἐπετέλεσε. Μὴ τοῖς νεκροῖς ποιήσεις θαυμάσια, ἢ
 ἰατροὶ ἀναστήσουσι, καὶ ἐξομολογήσονταί σοι; Διάλεξιν
 ἐνταῦθα πρὸς τὸν Πατέρα πεποίηται, ἡμῖν γνωρίσαι τὰς
 αἰτίας βουλόμενος, ὧν ἕνεκεν ἀναγκαία ἦν αὐτοῦ πρὸς τοὺς
 νεκροὺς κατάβασις. Εἰσὶ δὲ αὗται, ὅτι τοῖς νεκροῖς οὐ
 ποιεῖ θαυμάσια· οὐδὲ γὰρ ἀστραπὰς ἐπιτελεῖ παρ’ αὐτοῖς,
 ἢ βροντάς· οὐ χειμῶνα ἐξ αἰθρίας, οὐδὲ πάλιν εὐδίαν ἀπὸ
 χειμῶνος ἀθρόον, ἢ ἄλλα ὅσα παρέχει τοῖς ζῶσιν ἀπὸ τῆς
 κτίσεως θαύματα· ἀλλ’ οὐδὲ ἰατροὶ ἀναστήσουσι τοὺς
 νεκρούς, ἵνα ταῦτα τὰ εἰρημένα θεάσωνται. Πῶς οὖν
 ἐξομολογεῖσθαι, πῶς δὲ σώζεσθαι οἱ ἐν ἀπιστίᾳ
 τετελευτηκότες δύνανται, καὶ μήτε νόμῳ, μήτε προφήταις
 ἀκηκοότες; Οὐ γὰρ ἦσαν αὐτῶν ἐπακούσαντες. Διάψαλμα τῶν
 ἑξῆς ὁ προφήτης προέταξεν, ἀναπαύσαντος αὐτῷ τὴν
 μελῳδίαν τοῦ Πνεύματος· τῆς αὐτῆς δὲ ὅμως τῶν λόγων
 οἰκονομίας ἔχει. Μὴ διηγήσεταί τις ἐν τῷ τάφῳ τὸ ἔλεός σου καὶ τὴν ἀλήθειάν σου
 ἐν γῇ ἀπωλείας; Τίς γὰρ προφήτης ἢ νομοθέτης ἐν τῷ τάφῳ,
 ἢ ἐν τῇ γῇ τῆς ἀπωλείας; Λέγει δὲ τὸ τῶν νεκρῶν χωρίον
 ἀπώλειαν, διὰ τὸ ἀνέλπιστον τῆς ζωῆς προσαγορεύων τὸν
 θάνατον. Τὸ ἔλεος τοῦ Θεοῦ ἢ τὴν ἀλήθειαν, τουτέστι, τὸν
 νόμον αὐτοῦ καὶ τὰς ἐντολάς, ἢ καὶ τὸν Χριστὸν αὐτόν·
 ἔλεος γὰρ ἐν αὐτῷ καὶ ἀλήθειαν διηγήσασθαι ἴσχυεν,
 ὑποτελὴς τοῦ θανάτου τυγχάνων, διὰ τὴν κατὰ παντὸς
 γένους ἀπόφασιν. Μὴ γνωσθήσεται ἐν τῷ σκότει τὰ θαυμάσιά
 σου, καὶ ἡ δικαιοσύνη σου ἐν γῇ ἐπιλελησμένῃ; Ἔτι τῶν
 αὐτῶν ἔχεται· σκότος γὰρ τὸν ᾅδην ὡς ἀφεγγῆ καλεῖ· τὸ δὲ
 αὐτὸ καὶ γῆν ἐπιλελησμένην. Οὐκ ἦν γὰρ ἐκεῖνα τὰ χωρία
 ἐπισκέψεως τυχόντα, μέχρι τῆς τοῦ Σωτῆρος εἰς τοὺς
 νεκροὺς καταβάσεως. Ὅθεν οὔτε τὰ θαυμάσια τοῦ Θεοῦ, οὔτε
 ἡ δικαιοσύνη, τουτέστιν, οὔτε τὰ σημεῖα, οὔτε ὁ νόμος
 παρ’ αὐτοῖς προσεδοκᾶτο γνωρίζεσθαι. Πολλάκις δὲ τοὺς
 αὐτοὺς ἀνακυκλοῖ λόγους, ἀπαραίτητον τοῦ πάθους τὴν
 οἰκονομίαν ἐπιδεῖξαι βουλόμενος, ὡς ὁμοῦ τοῖς νεκροῖς
 καὶ τοῖς ζῶσι συμφέρουσαν. Κἀγὼ πρὸς σέ, Κύριε,
 ἐκέκραξα, καὶ τῷ πρωῒ ἡ προσευχή μου προφθάσει σε.
 Ἐπειδὴ γὰρ Υἱὸς ἦν ὁμότιμος τῷ Πατρί, προσευχόμενος,
 ἀναγκαίως ἡ προσευχὴ προέφθασεν, ὥσπερ εἰς συνάντησιν
 αὐτοῦ, πρὸς ὃν ἐγίνετο τρέχουσα. Εἰκότως δὲ καὶ τὸν
 καιρὸν προσέθηκεν, ὥστε σε καὶ ἐντεῦθεν μαθεῖν ὅτι τοῖς
 Εὐαγγελίοις ἐκτίθεται σύμφωνα. Φησὶ γὰρ ὁ Λουκᾶς·
 Ἐγένετο ἐν ταῖς ἡμέραις ταύταις ἐξελθεῖν αὐτὸν εἰς τὸ
 ὄρος προσεύξασθαι· καὶ ἦν διανυκτερεύων ἐν τῇ προσευχῇ
 τοῦ Θεοῦ. Καὶ τίνος χάριν μετὰ κραυγῆς προσηύχετο, σαφῶς
 τὰ ἑξῆς δείκνυσιν· ἐντυγχάνοντος γὰρ καθέστηκε ῥήματα.
 Ἵνα τί, Κύριε, ἀπωθεῖς τὴν ψυχήν μου [εὐχήν μου],
 ἀποστρέφεις τὸ πρόσωπόν σου ἀπ’ ἐμοῦ; Ταῦτα ὥστε
 ἡμέτερον πρόσωπον ἀναδεξάμενος ἔλεγεν, ὅπερ διὰ τὴν
 παρακοὴν ὁ Θεὸς ἀπεστρέφετο καὶ τὴν ἡμετέραν ἀπωθεῖτο
 ψυχήν, ἀνθ’ ὧν παρέβη τὸν ποιητὴν μεμφόμενος. Ὁ Χριστὸς
 δὲ οὐκ ἀγνοῶν ἐρωτᾷ, ἀλλὰ δεικνύς, ὡς οὐ χρὴ τὸ λοιπὸν
 ἀποστρέφεσθαι, αὐτοῦ τὴν ὑπὲρ πάντων ἀπολογίαν
 προφέροντος. Πτωχός εἰμι ἐγὼ καὶ ἐν κόποις ἐκ νεότητός
 μου. Πτωχὸς γὰρ δι’ ἡμᾶς, πλούσιος ὤν, ἔτι δὲ καὶ ἐν
 κόποις ἐκ νεότητος γέγονεν, ἥκων εἰς Αἴγυπτον, ἐκεῖθεν
 εἰς Ναζαρὲτ τῆς Γαλιλαίας κρυπτόμενος, ἄλλας τε πολλὰς
 ἐπιβουλὰς ὑφιστάμενος. Ὑψωθεὶς δὲ ἐταπεινώθην καὶ
 ἐξηπορήθην. Ὕψος εἴτε τῶν σημείων, εἴτε τοῦ σταυροῦ
 λέγοις, ἐφ’ ἑκατέρων ἐταπεινοῦτο καὶ ἐξηπορεῖτο παρὰ τῶν
 Ἰουδαίων φαυλιζόμενος. Ἐπ’ ἐμὲ διῆλθον αἱ ὀργαί σου. Τὰς
 κατὰ τῆς ἀνθρωπότητός φησιν ὀργάς, τουτέστι, τὰς
 ἐπιτιμίας καὶ τὰς ἀπειλάς, ἃς ὑπὲρ ἡμῶν ἑαυτὸν διὰ παθῶν
 προσενέγκας ἐδέξατο. Οἱ φοβερισμοί σου ἐξετάραξάν με,
 ἐκύκλωσάν με ὡσεὶ ὕδωρ. Τὰ φόβητρα τὰ κατὰ τοῦ
 πρωτοπλάστου ἀνθρώπου λέγει. Ἰσχυρὰ γὰρ ἦν ἐπειδὴ
 σφραγίζουσαν ἀπόφασιν Θεοῦ καὶ συμμαχοῦσαν ἐκέκτητο. Ὑφ’
 ὧν εἰς τοσοῦτον ἐταράχθη, ὥστε λέγειν· Περίλυπός ἐστιν ἡ
 ψυχή μου ἕως θανάτου. Ἀλλὰ μὴν καὶ συνεσχέθη καθάπερ
 ὕδατι τοῖς λογισμοῖς κυκλούμενος. Διόπερ πρὸς τὸν Πατέρα
 ἔλεγε· Νῦν ἡ ψυχή μου τετάρακται. Καὶ τί εἴπω; Πάτερ,
 σῶσόν με ἐκ τῆς ὥρας ταύτης. Ἀλλὰ διὰ τοῦτο ἦλθον εἰς
 τὴν ὥραν ταύτην. Ὅλην τὴν ἡμέραν περιέσχον με ἅμα. Τῆς
 ἡμέρας ἐνταῦθα τοῦ πάθους ἐμνημόνευσεν, ἐν ᾗ πάντες
 αὐτὸν ἅμα ἀρχιερεῖς καὶ πρεσβύτεροι καὶ Φαρισαῖοι καὶ
 γραμματεῖς καὶ ὁ λαὸς τῶν Ἰουδαίων ἐκύκλωσαν. Δηλοῖ δὲ
 καὶ ὁ Ματθαῖος, ὅτε συνηγμένων πάντων, ὁ Πιλάτος, Τίνα
 θέλετε ἀπολύσω ὑμῖν; ἐπυνθάνετο. Ἐμάκρυνας ἀπ’ ἐμοῦ
 φίλον καὶ πλησίον, καὶ τοὺς γνωστούς μου ἀπὸ
 ταλαιπωρίας. Τὸν Πέτρον λέγει· φίλος γὰρ διὰ τὴν
 μαθητείαν ἐτύγχανεν. Εἴσῃ δὲ τοῦ Κυρίου λέγοντος· Οὐκ
 ἔτι ὑμᾶς καλῶ δούλους, ἀλλὰ φίλους. Πλησίον τὸν αὐτὸν
 διὰ τὸ λίαν θερμὸν καὶ ἀκμάζον τῆς πίστεως· γνωστοὺς δὲ
 αὐτοῦ τοὺς ἀποστόλους ἅπαντας. Οὗτοι γὰρ αὐτὸν ὑπὲρ
 πάντας ἐγίνωσκον, ὡς ἐν Εὐαγγελίοις ἀκήκοας λέγοντος·
 Πάτερ δίκαιε, καὶ ὁ κόσμος σε οὐκ ἔγνω· ἐγὼ δέ σε ἔγνων,
 καὶ αὐτοὶ ἔγνωσαν, ὅτι σύ με ἀπέστειλας. Ἀλλ’ ὅμως ἕνεκα
 τῆς τοῦ πάθους ταλαιπωρίας πρὸς καιρὸν ἅπαντες
 ἐμακρύνθησαν. Οὐκ αὐτοῖς δὲ τοῦτο, ἀλλὰ τῷ Πατρὶ
 λογίζεται. Ὑπερέβαινε γὰρ αὐτῶν τὴν δύναμιν τοῦ σταυροῦ
 τὸ μυστήριον Βουλῇ δὲ τοῦτο Πατρὸς καὶ εὐδοκίᾳ
 ἐπράττετο.

Συνέσεως Αἰθὰμ τῷ Ἰσραηλίτῃ. Ψαλμὸς
 πηʹ. 
 
 αʹ. Ἕτερος οὗτος ψαλτῳδὸς παρ’ ἐκεῖνον τὸν διὰ τῆς
 ἐπιγραφῆς τοῦ ὀγδοηκοστοῦ ἑβδόμου ψαλμοῦ δηλωθέντα
 καθέστηκεν. Ὁ μὲν γὰρ Αἰμάν, Αἰθὰμ δὲ οὗτος εἴρηται.
 Συγγενεῖς δὲ ἵσως ἢ πολῖται· διόπερ ἑκάτερος αὐτῶν
 Ἰσραηλίτης ὠνόμασται, ἀπὸ τοῦ τόπου τοῦτο λαχόντες, ἢ
 συγγενείας, λέγεσθαι. Συνέσεως δὲ καὶ ὁ παρὼν ψαλμὸς
 ἐπιγέγραπται· περὶ μεγάλων γὰρ καὶ τῆς περὶ Θεοῦ
 συνέσεως δεδομένων τὰ τῇ παρούσῃ προφητείᾳ προσκείμενα·
 Τὰ ἐλέη σου, Κύριε, εἰς τὸν αἰῶνα ᾄσομαι. Αἰῶνα τὸν
 παρόντα λέγει. Ἐνταῦθα οὐ μονοειδῆ ἔλεον, πολλὰ ἡμῖν
 εἴδη φιλανθρωπίας ἔνευσε, τὸ βάπτισμα, τὴν μετάνοιαν,
 τὴν ἐλεημοσύνην, ὧν ἑκάστῳ χρησάμενος ὁ ἁμαρτωλός, ἐλέου
 τυχεῖν καὶ συμπαθείας δύναται. Εἰς γενεὰν καὶ γενεὰν
 ἀπαγγελῶ τὴν ἀλήθειάν σου ἐν τῷ στόματί μου. Εἰς γενεὰν
 καὶ γενεάν, τὴν παροῦσαν δηλαδὴ καὶ τὴν μέλλουσαν· ἐν
 ἑκατέρᾳ γὰρ ἀλήθειαν τοῦ Θεοῦ διηγούμεθα. νῦν μὲν αὐτὴν
 ἀπὸ τῆς Γραφῆς τῆς θεοπνεύστου μανθάνοντες, ὕστερον δὲ
 αὐτοῖς παραλαμβάνοντες ἔργοις, καὶ σαφῆ τὴν ἀλήθειαν ἐν
 τῷ κριτηρίῳ λάμπουσαν τῷ ἡμετέρῳ βλέποντες, ὅτε τὴν
 ἀντιμισθίαν ἕκαστος τῶν ἔργων τῶν οἰκείων κομίζεται.
 Ἀλλὰ τίνος χάριν τὸν μὲν ἔλεον τῷ νῦν αἰῶνι, τὴν δὲ
 ἀλήθειαν καὶ τῷ νῦν ἀποκληροῖ καὶ τῷ μέλλοντι, δείκνυσι
 τὰ ἑπόμενα. Ὅτι εἶπας, εἰς τὸν αἰῶνα ἔλεος
 οἰκοδομηθήσεται ἐν τοῖς οὐρανοῖς· ἑτοιμασθήσεται ἡ
 ἀλήθειά σου. Θεοῦ, φησίν, ἀπόφασις ἑκάτερον τῶν
 εἰρημένων καθέστηκε. Τίς αὕτη καὶ ποία; Ἡ τάχα τοῦ Θεοῦ
 τὸ κήρυγμα· Μετανοεῖτε· ἤγγικε γὰρ ἡ βασιλεία τῶν
 οὐρανῶν. Ἐπείγοντος γὰρ ὑπῆρχε τὸ ῥῆμα, καὶ ἁμαρτωλῶν
 μετάνοιαν ἐπισπεύδοντος. Διόπερ λέγει, Μετανοεῖτε.
 Ἐπειδὴ νῦν χώραν ἔχει τὸ ἔλεος, καὶ ἐνταῦθα τὴν ἐφ’ ἡμῖν
 φιλανθρωπίαν ὁ τῆς ἡμετέρας σωτηρίας ἀρχιτέκτων
 ᾠκοδόμησεν· εἶτα τοῦτο σφραγίζων ἐπήγαγεν, Ἤγγικε γὰρ ἡ
 βασιλεία τῶν οὐρανῶν· δεικνὺς ὡς ἐὰν ἡ βασιλεία τῶν
 οὐρανῶν ἐπιστῇ, οὐκέτι χώραν ἡ μετάνοια κέκτηται, ἐπειδὴ
 ἐν τοῖς οὐρανοῖς τὴν ἀλήθειαν ὁ κριτὴς τὴν οἰκείαν
 ἡτοίμασεν· ἀλήθεια δὲ κριτοῦ, πάσης χωρὶς προσπαθείας
 τὴν κρίσιν διεξέρχεται. Πῶς δὲ ἄρα τὸ ἕλεος
 οἰκοδομεῖται, τουτέστι, κατασκευάζεται, καὶ πῶς ἡ
 ἀλήθεια ἐν οὐρανοῖς ἑτοιμάζεται; Ὁδηγουμένης δηλονότι
 τῆς κρίσεως· ἀλλὰ διὰ τῆς τοῦ Χριστοῦ παρουσίας
 ἑκάτερον· διόπερ αὐτὴν τοῖς ἑξῆς ἐπιφέρει σαφέστατα.
 Διεθέμην διαθήκην τοῖς ἐκλεκτοῖς μου. Ποίαν; Τὴν
 εὐαγγελικήν, περὶ ἧς Ἱερεμίας ὁ προφήτης ἐξέθετο· Ἰδοὺ
 ἡμέραι ἔρχονται, λέγει Κύριος, καὶ διαθήσομαι τῷ οἴκῳ
 Ἰσραὴλ καὶ τῷ οἴκῳ Ἰούδα διαθήκην καινήν· οὐ κατὰ τὴν
 διαθήκην, ἣν διεθέμην τοῖς πατράσιν ὑμῶν, ἐν ἡμέρᾳ
 ἐπιλαμβανομένου μου τῆς χειρὸς αὐτῶν, ἐξαγαγεῖν αὐτοὺς
 ἐκ γῆς Αἰγύπτου. Καὶ τίς ταύτης τῆς διαθήκης μεσίτης
 γίνεται; Ὤμοσα Δαυῒδ τῷ δούλῳ μου· ἕως τοῦ αἰῶνος
 ἑτοιμάσω τὸ σπέρμα σου, καὶ οἰκοδομήσω εἰς γενεὰν καὶ
 γενεὰν τὸν θρόνον σου. Ὁρᾷς τὸν ἐκ σπέρματος Δαυῒδ 
 ταύτης μεσίτην τῆς διαθήκης τυγχάνοντα. Οὐ μὴν
 σχεδιάζει, φησί, τὸ μυστήριον, εὐτρεπίζει δὲ ἄνω. Βουλὴ
 γὰρ ἦν ἀρχαία ἀληθινὴ τοῦ Σωτῆρος ἡ ἄφιξις. Ὅθεν τοῦ
 Δαυῒδ τὸ σπέρμα εἰς τὸν αἰῶνα ἑτοιμάζειν ὑπέσχετο. Λέγει
 δὲ τὸν Χριστόν, περὶ οὗ καὶ Παῦλος Ῥωμαίοις ἐπέστελλε·
 Παῦλος δοῦλος Ἰησοῦ Χριστοῦ, κλητὸς ἀπόστολος,
 ἀφωρισμένος εἰς Εὐαγγέλιον Θεοῦ, ὃ προεπηγγείλατο ἐν
 Γραφαῖς ἁγίαις, περὶ τοῦ Υἱοῦ αὐτοῦ τοῦ γεννωμένου ἐκ
 σπέρματος Δαυῒδ κατὰ σάρκα. Τοῦτον τὸν θρόνον, δηλαδὴ
 τὴν βασιλείαν, εἰς γενεὰν καὶ γενεὰν οἰκοδομεῖν ὁ Θεὸς
 ἐπαγγέλλεται. Ὁ γὰρ ἐκ σπέρματος Δαυῒδ κατὰ σάρκα
 γεννώμενος, πρὸς τῇ παρούση βασιλείᾳ, καὶ τὴν μέλλουσαν
 κέκτηται, εἰς ὃν οὕτω καὶ Δανιὴλ ἐξέθετο· Καὶ αὐτῷ ἐδόθη
 ἡ τιμὴ καὶ ἡ ἀρχὴ καὶ ἡ βασιλεία· πάντες λαοί, φυλαί,
 γλῶσσαι δουλεύσουσιν αὐτῷ· ἡ βασιλεία αὐτοῦ βασιλεία
 αἰώνιος, καὶ ἡ ἐξουσία αὐτοῦ, ἥτις οὐ διαφθείρεται.
 Διάψαλμα μέσον τὸ Πνεῦμα ἐπήγαγεν, ἐπειδὴ τὸν λόγον εἰς
 τὸ τοῦ προφήτου μετέστησε πρόσωπον. Ἐξομολογήσονται οἱ
 οὐρανοὶ τὰ θαυμάσιά σου, κύριε· καὶ γὰρ τὴν ἀλή θειάν σου ἐν
 Ἐκκλησίᾳ ἁγίων. Οὐρανοὺς τοὺς φρονοῦντας νόησον τὰ
 οὐράνια. Ὁ γὰρ τοιοῦτος ἄνθρωπος, οὐράνιος καὶ παρὰ
 Παύλου λέγεται. Διόπερ ἀλλαχοῦ αὐτὸς οὗτος ὁ προφήτης
 φησίν· Οἱ οὐρανοὶ διηγοῦνται δόξαν Θεοῦ· τοὺς
 ἀποστόλους, ὥσπερ καὶ νῦν, αἰνιττόμενος. Οὗτοι γὰρ
 ἐξομολογοῦνται, τουτέστι, μετ’ εὐχαριστίας ἀπαγγέλλουσι
 τοῦ Θεοῦ τὰ θαυμάσια καὶ τὴν ἀλήθειαν ἐν Ἐκκλησίᾳ ἁγίων.
 Τίνων; Τῶν ἐν Ἱερουσαλήμ· ὅπερ Λουκᾶς περὶ Βαρνάβα καὶ
 Παύλου σαφῶς ἐν ταῖς ἀποστολικαῖς ἱστόρησε Πράξεσιν,
 ἡνίκα συνήχθησαν οἱ ἀπόστολοι καὶ οἱ πρεσβύτεροι περὶ
 τοῦ προκειμένου σκοπῆσαι ζητήματος· φησὶ γὰρ οὕτως·
 Ἐσίγησε δὲ ἅπαν τὸ πλῆθος, καὶ ἤκουον Βαρνάβα καὶ Παύλου
 ἐξηγουμένων, ὅσα ἐποίησεν ὁ Θεὸς σημεῖα καὶ τέρατα ἐν
 τοῖς ἔθνεσι δι’ αὐτῶν. Ὅτι τίς ἐν νεφέλαις ἰσωθήσεται τῷ
 Κυρίῳ; Περὶ τῶν ἀγγέλων τῶν ἐν ὕψει τεταγμένων δυνάμεων.
 Ὁμοιωθήσεται τῷ Κυρίῳ ἐν υἱοῖς Θεοῦ. Ἐνταῦθα τὴν
 σύγκρισιν ἐπὶ τῶν ἁγίων ἐξέλαβεν· ἀλλ’ ὅμως οὔτε ἄγγελος
 οὔτε ἅγιος πρὸς τὸν ποιητὴν δύναται τὸν ἐπὶ πάντων
 κρίνεσθαι. Καλῶς δὲ ἐπὶ μὲν τῶν ἀγγέλων ἔταξεν,
 Ἰσωθήσεται, ἐπειδὴ ἀσώματοι καὶ αὐτοὶ χρηματίζουσιν·
 ἀλλ’ ὅμως οὐκ ἔχουσι πρὸς Θεὸν τὴν ἰσότητα, ἐν τόποις
 ὄντες, καὶ περιγραφὰς ἔχοντες· ὅθεν καὶ πλῆθος
 τυγχάνουσιν ἄπειρον· ἐπὶ δὲ τῶν ἁγίων τὸ Ὁμοιωθήσεται.
 Εἰ γὰρ καὶ τὴν ὁμοίωσιν ἣν ἔλαβον παρὰ τοῦ Θεοῦ τὴν
 εἰκόνα φυλάξοντες σώζουσιν, ἀλλὰ ἐκ μέρους αὕτη καὶ παρὰ
 Θεοῦ δοθεῖσα· ὥστε ἀνόμοιος καὶ κατὰ τοῦτο ἡ σύγκρισις.
 Ὁ γὰρ λαβὼν πῶς ἔσται τῷ δεδωκότι ὅμοιος, ἀφελέσθαι τὸ
 δοθὲν ἐξουσίαν ἔχοντι; Ὁ Θεός, ἐνδοξαζόμενος ἐν βουλῇ
 ἁγίων, μέγας καὶ φοβερός ἐστιν ἐπὶ πάντας τοὺς περικύκλῳ
 αὐτοῦ. 
 βʹ. Ἐπεὶ καὶ σφόδρα χαίρει τῇ τῶν ἁγίων συναγωγῇ, καὶ
 δόξαν αὐτὴν οἰκείαν λογίζεται· φοβερὸς ὅμως ἐπ’ αὐτοῖς
 ἐστιν. Οὗτοι γὰρ αὐτοῦ κύκλῳ διὰ τὸ ἐγγίζειν τῇ κατὰ τὸν
 ἁγιασμὸν πολιτείᾳ τυγχάνουσι· φοβερὸς δὲ ἐπ’ αὐτοῖς
 ἐστιν, ὅταν ἁμαρτάνωσιν· ὡς δικαίοις μηδαμῶς
 χαριζόμενος· μᾶλλον δὲ φοβερὸς καὶ μὴ ἁμαρτάνουσιν, ὥστε
 τὸν Ἰὼβ πρὸς αὐτὸν λέγειν· Ἀπόστησον ἀπ’ ἐμοῦ τὴν χεῖρά
 σου· καὶ ὁ φόβος σου μή με στροβείτω. Φοβεῖ δὲ οὐ μισῶν,
 ἀλλὰ φειδόμενος. Μακάριοι γὰρ πάντες οἱ φοβούμενοι τὸν
 Κύριον. Ὁ Θεὸς τῶν δυνάμεων, τίς ὅμοιός σοι; Συνεχῶς
 ταύτην ἐπιλέγει τὴν φωνὴν οὐκ ἐρωτῶν ὁ προφήτης, ἀλλ’
 ἐκπληττόμενος, καὶ τὸ ἀπαράβλητον τοῦ Θεοῦ διηγούμενος.
 Ὅθεν αὐτὸν οὐχ ἁπλῶς Κύριον, ἀλλὰ καὶ Θεὸν δυνάμεων
 προσηγόρευσεν· οἷον ἀγγέλων, ἀρχαγγέλων, ἢ καὶ εἴ τινες
 ἄλλαι δυνάμεις ἀφ’ ἡμῶν κεκρυμμέναι τυγχάνουσιν· ὧν
 ἑκάστη παρὰ Θεοῦ κυριεύεται. Πῶς τοίνυν ὁμοιωθῆναι τῷ
 Δεσπόζοντι δύνανται; Δυνατὸς εἶ, Κύριε, καὶ ἡ ἀλήθειά
 σου κύκλῳ σου. Εἶπε τὴν τοῦ Θεοῦ τὴν τῶν δημιουργημάτων
 ὑπεροχήν· ἰδοὺ καὶ τὴν πρὸς τὸν Υἱὸν διηγεῖται ἰσότητα·
 μή ποτε καὶ τὸν Υἱὸν τῷ Πατρὶ φαντασθῇς, καθάπερ τινὲς
 τῶν ἀσεβούντων, ἀνόμοιον, ὃν ἀλήθειαν μὲν τοῦ Πατρὸς
 προσηγόρευσεν, ὡς ἐξ αὐτοῦ προερχόμενον· κύκλῳ δὲ πάλιν
 τοῦ Πατρὸς εἶναί φησιν, ἐπειδὴ μόνος τοῦ Πατρὸς ὁ Υἱὸς
 χωρητικὸς καθέστηκεν. Ἐγὼ γάρ, φησιν, ἐν τῷ Πατρί, καὶ ὁ
 Πατὴρ ἐν ἐμοί. Χωρητικὸς δὲ ὡς μέγας μεγάλου, ὡς δυνατὸς
 δυνατοῦ. Τούτου γὰρ χάριν, Δυνατὸς εἶ, Κύριε, πρὸς τὸν
 Πατέρα λέγων, εἶτα ἐπήγαγε· Καὶ ἡ ἀλήθειά σου κύκλῳ σου·
 ἵνα μάθῃς μέγιστον μὲν τὸν Πατέρα καὶ δυνατόν, καὶ
 μηδένα πρὸς αὐτὸν παραβάλλεσθαι· ἴσον δὲ ὅμως ἑαυτῷ τὸν
 Υἱόν, ὥστε καὶ κύκλῳ λέγεσθαι. Σὺ δεσπόζεις τοῦ κράτους
 τῆς θαλάσσης, τὸν δὲ σάλον τῶν κυμάτων αὐτῆς σὺ
 καταπραΰνεις. Ἀπὸ τῶν ἀοράτων εἰς τὰ ὁρατὰ τὴν τοῦ Θεοῦ
 δοξολογίαν μεταστήσας, ἀναγκαίως τῆς θαλάσσης ὡς φοβερᾶς
 ἐμνημόνευσεν· ἧς τοσοῦτον δεσπόζει, ὥστε ψάμμον αὐτῇ
 κατέστησεν ὅριον· πραΰνει δὲ αὐτῆς τὸν σάλον καὶ
 καταστέλλει τὰ κύματα, ἀναλαμβάνων τοὺς ἀνέμους, οἵπερ
 αὐτὴν φυσῶντες ἐξαίρουσιν. Σὺ ἐταπείνωσας ὡς τραυματίαν
 ὑπερήφανον. Τὸν διάβολον λέγει· ἐξ ὑπερηφανίας γὰρ
 τραυματίας ἐγένετο, καὶ τούτου χάριν ἀπὸ τῶν ἄνω χωρίων
 εἰς τὴν γῆν καταβληθεὶς τεταπείνωται, ὥστε καὶ ποσὶν
 ἁγίων πατεῖσθαι καὶ συντρίβεσθαι· καθάπερ ὁ Παῦλος
 Ῥωμαίοις ἐπέστελλεν· Ὁ δὲ Θεὸς τῆς εἰρήνης συντρίψει τὸν
 Σατανᾶν ὑπὸ τοὺς πόδας ὑμῶν ἐν τάχει. Ἐν τῷ βραχίονι τῆς
 δυνάμεώς σου διεσκόρπισας τοὺς ἐχθρούς σου. Βραχίων τῆς
 τοῦ Θεοῦ δυνάμεως ὁ Χρι στός. Οὕτως γὰρ Ἡσαΐας λέγει· Κύριε. τίς
 ἐπίστευσε τῇ ἀκοῇ ἡμῶν; καὶ ὁ βραχίων Κυρίου τίνι
 ἀπεκαλύφθη; Οὗτος τοὺς ἐχθροὺς τοῦ Θεοῦ τοὺς Ἰουδαίους
 διεσκόρπισε· περὶ ὧν ὁ προφήτης εἰσήγαγε λέγοντα· Εἰς
 ἐχθροὺς ἐγένοντο. Ἐσκόρπισε δὲ καθελὼν τὸν τόπον, ἐν ᾧ
 τὰ τῆς λατρείας αὐτοῖς κατὰ τὸ γράμμα ἐτύγχανε. Σοί
 εἰσιν οἱ οὐρανοί, καὶ σή ἐστιν ἡ γῆ. Δῆλον ἀφ’ ὧν μόνος
 αὐτοῖς ὡς βούλεται κέχρηται. Τὴν οἰκουμένην καὶ τὸ
 πλήρωμα αὐτῆς σὺ ἐθεμελίωσας. Πλήρωμα τῆς οἰκουμένης ὁ
 ἄνθρωπος. Αὐτοῦ γὰρ ἕνεκα καὶ παρὰ τῶν ἄλλων ζώων
 οἰκεῖσθαι χρείας ἕνεκα τῆς ἡμετέρας παρενεχθέντων ἔλαχε.
 Τοῦτο τοίνυν ἐθεμελίωσε, νόμον αὐτῷ φυσικὸν δεδωκώς,
 θεμέλιον πάντων τῶν ἀγαθῶν τῶν ἀνθρωπίνων τυγχάνοντα.
 Ὥστε οὐδὲ σαλεύεται, ἐὰν ἀκέραιον φυλάξῃ τὸν ἑαυτοῦ
 θεμέλιον. Τὸν βοῤῥᾶν καὶ τὴν θάλασσαν σὺ ἔκτισας. Οἱ μὲν
 ἄλλοι τῶν ἑρμηνευτῶν, ἀντὶ θαλάσσης, Νότον, ἢ Δεξιὰν
 ἐκδεδώκασι, τὸν νότον διὰ τῆς δεξιᾶς, ἐπειδὴ πρὸς τῷ
 κλίματι τέτακται τῷ πρὸς ἀνατολὰς ἐκ δεξιῶν κειμένῳ,
 αἰνιττόμενοι. Καλῶς δὲ μετὰ τοῦ βοῤῥᾶ καὶ ἡ θάλασσα
 τέτακται· ἐπὶ γὰρ τοῦ δυσμαίου χωρίου παρὰ τῇ θεοπνεύστῳ
 Γραφῇ ταύτην ἔθος τὴν λέξιν ἐκλαμβάνεσθαι. Ὅθεν ἡ τῶν
 Ἀριθμῶν βίβλος ἐκθεμένη τὰς φυλάς, ὧν αἱ μὲν πρὸς
 ἀνατολάς, αἱ δὲ πρὸς νότον, αἱ δὲ πρὸς βοῤῥᾶν τῆς σκηνῆς
 ἐτάχθησαν, τῇ λέξει ταύτῃ τοὺς ἀπὸ δυσμῶν αὐτῇ
 τεταγμένους ἐμήνυσεν· Ἡ τάξις παρεμβολῆς Ἐφραῒμ παρὰ
 θάλασσαν σὺν δυνάμει αὐτῶν. Ἀλλὰ νῦν τοῦ (τῷ) βοῤῥᾶ τὰς
 δυσμὰς τούτου χάριν συνέπλεξεν, ἐπειδήπερ ἑκάτερον κλίμα
 σκοτεινὸν καὶ χειμέριον. Καὶ διὰ τοῦτο (ὅτι) ταῦτά τινες
 τῆς δημιουργίας τὰ μέρη πονηρῷ δημιουργῷ προσγράφουσιν,
 ἀσεβεῖ λογισμῷ καὶ βλασφήμῳ τὴν κτίσιν μερίζοντες,
 ἀνελεῖν αὐτῶν τὴν πλάνην βουλόμενος, παρὰ τοῦ κοινοῦ
 δημιουργοῦ κτισθῆναι καὶ ταῦτα μαρτύρεται. Θαβὼρ καὶ
 Ἐρμωνιεὶμ ἐν τῷ ὀνόματί σου ἀγαλλιάσονται. 
 γʹ. Καὶ τίνος χάριν τούτων μόνων τῶν ὀρέων
 ἐμνημόνευσεν, ἢ πάντως ἐπειδὴ τὸ Θαβὼρ ὡς γεῖτον ὂν τῷ
 Ἐρμών, ἐδέξατο τοῦ Χριστοῦ τὴν μεταμόρφωσιν; Καὶ διὰ
 τοῦτο ἐπ’ αὐτῷ ἀγαλλιᾶσθαι ἑκάτερον εἴρηται· τὸ μὲν ὡς
 τηλικοῦτον πεπιστευμένον μυστήριον· τὸ δέ, ὡς τὴν
 εὐλογίαν λαχὼν ἐκ τοῦ γείτονος. Διόπερ αὐτῷ καὶ καθ’
 ἕτερον ψαλμὸν τὴν εὐλογίαν ἔδωκε· φησὶ γάρ· Ὡς δρόσος
 Ἀερμὼν ἡ καταβαίνουσα ἐπὶ τὰ ὄρη Σιών. Σὸς ὁ βραχίων
 μετὰ δυναστείας; Ποίας; Τῆς τοῦ σταυροῦ. Ὁ λόγος γὰρ ὁ
 τοῦ σταυροῦ, καθά φησιν ὁ Παῦλος, τοῖς μὲν ἀπολλυμένοις
 μωρία ἐστί· τοῖς δὲ σωζομένοις ἡμῖν δύναμις Θεοῦ ἐστι.
 Τίς δὲ ἡ δυναστεία; Ἡ τῆς ἡμετέρας πλάνης ἐπιστροφή·
 ταύτην γὰρ διὰ σταυροῦ ὁ τοῦ Πατρὸς βραχίων ὁ Υἱὸς
 κατώρθωσε. Δηλοῖ δὲ τὰ τούτοις ἑπόμενα· Κραταιωθήτω ἡ
 χείρ σου, ὑψωθήτω ἡ δεξιά σου. Κραταιωθήτω, οὐχ ἵνα λάβῃ
 κράτος· εἶχε γάρ· ἀλλ’ ἵνα φανερωθῇ πέρας τοῦ μυστηρίου
 λαμβάνοντος, ὅπερ αὐτὸς ὁ Χριστὸς ὑπέσχετο, Ὅταν ὑψωθῶ,
 φήσας, πάντας ἑλκύσω πρὸς ἐμαυτόν. Βραχίων γὰρ ὅτι τοῦ
 Πατρὸς καὶ χεὶρ δεξιὰ λέγεται ὁ Μονογενής, αὐταρκῶς ἡμῖν
 ἐκ τῶν φθασάντων δέδεικται. Λέγεται δὲ ταῦτα, ἐπειδὴ δι’
 αὐτοῦ πάντα ὁ Πατὴρ καθάπερ διὰ χειρὸς ἐργάζεται· Πάντα
 γὰρ δι’ αὐτοῦ ἐγένετο, καὶ χωρὶς αὐτοῦ ἐγένετο οὐδὲ ἕν,
 ὃ γέγονεν. Δικαιοσύνη καὶ κρίμα ἑτοιμασία τοῦ θρόνου
 σου. Ποίου; Πάντως ὅτι τοῦ μέλλοντος· διόπερ ἑτοιμασίας
 ἐμνημόνευσεν. Ἐντεῦθεν γὰρ ἀφ’ ὧν ἡμεῖς βιοῦμεν
 δικαιοσύνην καὶ κρίμα ἑτοιμάζει ἑαυτῷ ὁ κριτὴς ὁ
 ἡμέτερος πρὸς τὴν ἐκείνου πρᾶξιν τὴν κρίσιν ὁδοποιῶν τὴν
 μέλλουσαν. Ἔλεος καὶ ἀλήθεια προπορεύσονται πρὸ προσώπου
 σου. Φθάνει τὸ ἔλεος, ἀκολουθεῖ δὲ εἰκότως ἡ ἀλήθεια.
 Ἐὰν γὰρ μὴ προστάξῃ (προτάξῃ) τὸ ἔλεος, τίς ὑποστῆναι
 τοῦ κριτοῦ τὴν ἀλήθειαν δυνήσεται; Πῶς δὲ ἡ ἀλήθεια τῷ
 ἐλέῳ κρινῶται (κοινοῦται); Ὅτι οὐ πάντας ὁ κριτὴς ἐλεεῖ,
 ἀλλὰ τούτους, οἵτινες ἐφ’ οἷς ἥμαρτον ἐλέῳ κατώρθωσαν, ἢ
 μετανοήσαντες, ἢ τὸν πλησίον ἐλεήσαντες. Μακάριος ὁ λαὸς
 ὁ γινώσκων ἀλαλαγμόν· ἀλαλαγμὸς τῶν στρατιωτῶν ἡ φωνὴ
 τῶν ἐν πολέμῳ νενικηκότων λέγεται. Ὅσοι τοίνυν ἡνίκα τὸν
 διάβολον ἥττησαν, ἢ κατορθοῦντες ἀρετάς, ἢ μετανοοῦντες
 ἐφ’ οἷς ἐπλημμέλησαν, οὗτοι γινώσκουσιν ἀλαλαγμόν, καὶ
 τὸν μακαρισμόν, οἱ μὲν ὡς τευξόμενοι στεφάνων, οἱ δὲ ὡς
 κερδαίνοντες τὰς τιμωρίας, οὐ τὸν τυχόντα ἔχουσιν. Οὐδὲ
 γὰρ [μόνον], Μακάριοι οἱ ἄμωμοι ἐν ὁδῷ, ἀλλὰ καί, Μακάριοι ὧν ἀφέθησαν αἱ
 ἀνομίαι, καὶ ὧν ἀπεκαλύφθησαν αἱ ἁμαρτίαι, μεμάθηκας.
 Εἰς τούτους ἁρμόττει καὶ τὰ ἑπόμενα· Κύριε, ἐν τῷ φωτὶ
 τοῦ προσώπου σου πορεύσονται, καὶ ἐν τῷ ὀνόματί σου
 ἀγαλλιάσονται ὅλην τὴν ἡμέραν. Ὅλον δηλαδὴ τὸν ἑαυτῶν
 βίον ἐν τῷ φωτὶ τοῦ Θεοῦ, τουτέστιν, ἐν τῷ νόμῳ
 πορεύσονται. Λύχνος τοῖς ποσί μου ὁ νόμος σου, καὶ φῶς
 ταῖς τρίβοις μου. Καὶ ἐν τῷ ὀνόματι αὐτοῦ ἀγαλλιῶνται,
 ὡς προσφεύγοντες Θεῷ, οὗ τὸ ὄνομα ὑπὲρ πᾶν ὄνομα, οὗ ἡ
 δουλεία ἐλευθερία, καὶ ἡ οἰκείωσις πάσης ἐστὶ δεσποτικῆς
 κτίσεως. Καὶ ἐν τῇ δικαιοσύνῃ σου ὑψωθήσονται· οἱ αὐτοί.
 Τί δαὶ αὐτοῖς τὸ παρέχον τὴν ὕψωσιν; Ὅτι καύχημα τῆς
 δυνάμεως αὐτῶν σὺ εἶ, κα ἐν τῇ εὐδοκίᾳ σου ὑψωθήσεται τὸ
 κέρας ἡμῶν. Ἰουδαῖοι μὲν γὰρ ἐπὶ Μωσεῖ καυχῶνται, καὶ
 ἐπὶ τῷ Ἀβραάμ. ὡς ἐξ ἐκείνου γεγονότες, σεμνύνονται·
 Ἕλληνες ἐπὶ ξύλοις καὶ λίθοις θαῤῥοῦσιν, ἢ καὶ ἐπὶ τῇ
 σοφίᾳ τῇ τοῦ διαβόλου σεμνύνονται· ἡμῶν δὲ δύναμις ὁ
 Χριστός, καύχημα δὲ ὁ Πατὴρ τῆς ἡμετέρας δυνάμεως· καὶ
 τὸ κέρας ἐν τῇ εὐδοκίᾳ τοῦ Πατρὸς ὑψοῦται τὸ ἡμέτερον·
 διόπερ οὐδὲ συντρίψεται· τοῦ γὰρ Θεοῦ τὴν δόξαν τίς
 παραλῦσαι δυνήσεται; Ποίῳ δὲ τρόπῳ ὑψοῦται; Διὰ τῆς τοῦ
 Πατρὸς εὐδοκίας, φησίν, ἀφ’ ἧς εἰς υἱοθεσίαν τὴν πρὸς
 αὐτὸν ἐκλήθημεν, καθάπερ ὁ Παῦλος Ἐφεσίοις ἐπέστελλε·
 φησὶ γὰρ περὶ τοῦ Πατρός· Ἐν ἀγάπῃ προορίσας ἡμᾶς εἰς
 υἱοθεσίαν διὰ Ἰησοῦ Χριστοῦ εἰς αὐτόν, κατὰ τὴν εὐδοκίαν
 τοῦ θελήματος αὐτοῦ. Ὅτι τοῦ Κυρίου ἡ ἀντίληψις, καὶ τοῦ
 ἁγίου Ἰσραὴλ βασιλέως ἡμῶν. Ὅρα καὶ τὸν Δαυῒδ μετὰ τοῦ
 Παύλου κηρύττειν, καὶ λέγειν τὰ αὐτά, Ἐμοὶ μὲν οὐκ
 ὀκνηρόν, ὑμῖν δὲ τὸ ἀσφαλές. Ἰδοὺ γὰρ ἐν πολλοῖς ἐφεξῆς
 στίχοις τὸν περὶ τοῦ Σωτῆρος ἀνακυκλοῖ λόγον, αὐτὸν
 Κύριον καὶ ἅγιον ὡς Θεὸν καλῶν· Ἰσραὴλ δὲ καὶ βασιλέα
 ἡμῶν, ὡς ὄντα ἐκ σπέρματος τοῦ βασιλέως Δαυΐδ , καὶ
 Ἰσραὴλ δὲ κατὰ Πνεῦμα λεγόμενον. Τότε ἐλάλησας ἐν ὁράσει
 τοῖς υἱοῖς σου. Τότε, πότε; Ἐν ὁράσει τοῖς υἱοῖς σου·
 τουτέστιν, ἐν τῇ ὁράσει τῇ περὶ τῶν υἱῶν σοῦ. Υἱοὺς δὲ
 τοῦ Θεοῦ τοὺς ἐξ ἐθνῶν σωθέντας καλεῖ, πρὸς οὓς ὁ Παῦλος
 ἔλεγεν· Ἄρα οὐκ ἔτι ἐστὲ δοῦλοι, ἀλλὰ υἱοί. Ἡνίκα τοίνυν
 ἐθεώρησε τοὺς ἐξ ἐθνῶν ἐπιτηδείως εἰς σωτηρίαν ἔχοντας,
 καὶ τῷ φυσικῷ νόμῳ ψηλαφῶντας μὲν τὸν νομοθέτην, οὐ μὴν
 καταλαμβάνοντας (ἀσθενήσας γὰρ ἐν αὐτοῖς διὰ τὴν
 ἐπιγινομένην πλάνην ἐτύγχανε), τότε ἐλάλησε τὰ ἑπόμενα·
 Καὶ εἶπας· Ἐθέμην βοήθειαν ἐπὶ δυνατόν, ὕψωσα ἐκλεκτὸν
 ἐκ τοῦ λαοῦ μου. Δυνατὸς ὁ Χριστός, ὡς καὶ Θεοῦ
 προσαγορεύεσθαι δύναμις. Ἐπὶ τοῦτον ἡμῖν, τουτέστι διὰ
 τούτου (οὐδὲ γὰρ διὰ νομοθέτου, ἢ διὰ προφήτου, διὰ δὲ
 τοῦ ἰδίου Υἱοῦ) βοήθειαν τοῖς ἔθνεσι καὶ σωτηρίαν ἔθετο.
 Τίνα τρόπον; Αὐτὸς σαφῶς ἐπήγαγεν ὁ ψαλμός· Ὕψωσα
 ἐκλεκτὸν ἐκ τοῦ λαοῦ μου. Τὸν Χριστόν, ὁρᾷς, λέγει.
 Ὑψώθη γὰρ οὗτος ἐπὶ σταυροῦ, καὶ πρὸς αὐτὸν τοὺς
 πλανωμένους εἵλκυσεν, ἐκλεκτὸς ὢν ἀπὸ τοῦ λαοῦ τῆς
 ἀνθρωπότητος. Ἀπὸ γὰρ μυριάδων ἐκλελογισμένος ὑπῆρχεν,
 ὥς φησιν ἐν τοῖς ᾌσμασι· πολλὰ καὶ διὰ τὴν σάρκα κατὰ
 τῶν ἄλλων ἀνθρώπων ἐσχηκὼς πλεονεκτήματα, τὸ ἐκ παρθένου
 τεχθῆναι, τὸ ἁμαρτήματα μὴ σχεῖν, καὶ ὅσα τούτοις ὅμοια.
 Εὗρον Δαυῒδ τὸν δοῦλόν μου, ἐν ἐλαίῳ ἁγίῳ μου ἔχρισα
 αὐτόν. 
 δʹ. Ἄνω περὶ τοῦ Χριστοῦ προφητεύσας, ἐνταῦθα περὶ τοῦ
 λαοῦ τοῦ κατὰ Χριστὸν σαφῶς τὸν λόγον αἰνίττεται Ὅθεν,
 Εὗρον, λέγει, ὡς ἐπὶ πλανωμένου καὶ ἀποσφαλέντος. Ἡμεῖς
 γὰρ τὸ ἀπολωλὸς ἦμεν καὶ τὸ ῥεμβόμενον πρόβατον, ὅπερ ὁ
 ποιμὴν τὰ ἐνενήκοντα ἐννέα καταλιπὼν ἐπεζήτησεν. Ἀλλὰ
 μὴν καὶ δοῦλον ἑαυτὸν καλεῖ, ὡς μηκέτι τοῖς εἰδώλοις
 δουλεύοντα· καὶ Δαυῒδ δὲ διὰ τὴν πρὸς τὸν Χριστὸν
 συγγένειαν, ἅμα δὲ ὡς ἱκανὸν χειρί· Δαυῒδ γὰρ ὡς ἱκανὸς
 χειρὶ ἑρμηνεύεται. Ἱκανὸς χειρὶ ὁ τῶν ἐθνῶν λαός, ὃς
 μόνος καθελὼν τὸν πρὸς τὰ εἴδωλα πόλεμον, οὕτως ἐν ἐλαίῳ
 ἁγίῳ τῷ τοῦ βαπτίσματος κέχρισται· περὶ οὗ Ἰωάννης ὁ
 θεόλογος ἐπέστελλε· Καὶ ὑμεῖς χρίσμα ἔχετε ἀπὸ τοῦ
 Ἁγίου. Καὶ οἴδατε πάντες, διὰ τί χρίεται, ἵνα πρὸς τὸν
 ἀγῶνα εὐψύχως ἀποδύσηται· ἐφ’ ᾧ καὶ τῆς ἑξῆς αὐτῷ
 βοηθείας ἐδέησεν. Ἡ γὰρ χείρ μου συναντιλήψεται αὐτῷ,
 καὶ ὁ βραχίων μου κατισχύσει
 αὐτόν. Ἐπεὶ πῶς πρὸς ἀρχάς, πρὸς ἐξουσίας, πρὸς τοὺς
 κοσμοκράτορας τοῦ σκότους, πρὸς τὰ πνευματικὰ τῆς
 πονηρίας πυκτεύειν ὁ πρότερον ἐπ’ αὐτοῖς τεταγμένος
 ἠδύνατο, εἰ μὴ τῇ χειρὶ τοῦ Θεοῦ καὶ τῷ βραχίονι ὑπῆρχε
 δυναμούμενος; Διόπερ οὐχ ἁπλῶς φησιν, ἀντιλήψεται αὐτοῦ,
 ἀλλά, Συναντιλήψεται αὐτῷ· ἤγουν βοηθῆσαι καὶ
 ἀντιλαβέσθαι· δεικνὺς ὅτι τὴν ἄνωθεν χεῖρα κοινωνὸν ἐν
 τοῖς ἀγῶσι καὶ τοὺς πόνους μεριζομένην κέκτηται. Οὐκ
 ὠφελήσει ἐχθρὸς ἐν αὐτῷ· ὁ διάβολος εὔδηλον· οὐδὲ γὰρ
 ἀποστῆσαι ἡμᾶς τῆς εἰς Χριστὸν δυνήσεται πίστεως. Καὶ
 υἱὸς ἀνομίας οὐ προσθήσει τοῦ κακῶσαι αὐτόν. Τὸν
 ἀντίχριστον λέγει, τὸν ἥξειν προσδοκώμενον, περὶ οὗ καὶ
 Παῦλος Θεσσαλονικεῦσιν ἐπέστελλεν· Ὅτι ἐὰν μὴ ἔλθῃ ἡ
 ἀποστασία πρῶτον, καὶ ἀποκαλυφθῇ ὁ ἄνθρωπος τῆς ἀνομίας,
 ὁ υἱὸς τῆς ἀπωλείας, ὁ ἀντικείμενος καὶ ὑπεραιρόμενος
 ἐπὶ πάντα λεγόμενον Θεὸν ἢ σέβασμα. Οὗτος οὐ κακώσει
 τοὺς εἰς Χριστὸν πιστεύοντας· ἔχουσι γὰρ ἐντολάς, πῶς
 αὐτὸν καὶ τίνα τρόπον ἐκκλίνωσι, καὶ πῶς αὐτοῦ τὴν
 πλάνην ἀποφύγωσιν· ὧν ἕκαστα τοῖς τοῦ Χριστοῦ λόγοις
 τοῖς περὶ συντελείας ἐμφέρεται. Καὶ συγκόψω ἀπὸ προσώπου
 αὐτοῦ τοὺς ἐχθροὺς αὐτοῦ, καὶ τοὺς μισοῦντας αὐτὸν
 τροπώσομαι. Ἐχθροὶ καὶ μισοῦντες ἡμᾶς, ὡς εἴρηται
 πολλάκις, οἱ δαίμονες. Τούτους ἐν τῇ προτέρᾳ παρουσίᾳ
 συνέκοψε, καὶ τραυματίας ὥσπερ ξίφους δίκην τῷ σταυρῷ
 τετρωμένους κατέστησεν· εἰς τὸ παντελὲς δὲ αὐτοὺς τῇ
 δευτέρᾳ παρουσίᾳ τροπώσεται, ὥστε μηκέτι πρὸς τὸν
 πόλεμον ἵστασθαι τὸν ἡμέτερον. Καὶ ἡ ἀλήθειά μου καὶ τὸ
 ἔλεός μου μετ’ αὐτοῦ, καὶ ἐν τῷ ὀνόματί μου ὑψωθήσεται
 τὸ κέρας αὐτοῦ. Πανταχοῦ τὸν πιστὸν ἀσφαλίζεται, εἰδέναι
 πῶς ἐσώθη βουλόμενος, πόθεν ὑψώθη τὸ κέρας, πῶς γέγονε
 τῶν ἐχθρῶν ἰσχυρότερος. Διὰ Χριστοῦ γὰρ ἡμῖν, ὅς ἐστιν
 ἔλεος παρὰ Θεοῦ καὶ ἀλήθεια· ἔτι δὲ καὶ ὄνομα τοῦ
 Πατρός· ἐν αὐτῷ γὰρ ὡς Υἱῷ γνωρίζεται, καὶ ὑπῆρξε τῶν
 εἰρημένων ἕκαστα. Καὶ θήσομαι ἐν θαλάσσῃ χεῖρα αὐτοῦ,
 καὶ ἐν ποταμοῖς δεξιὰν αὐτοῦ. Θάλασσαν ἐνταῦθα
 προσαγορεύει τὸ βάπτισμα· φησὶ γὰρ περὶ τοῦ διαβόλου·
 Ἀφανιῶ τὸ πρόσωπον αὐτοῦ εἰς τὴν θάλασσαν τὴν πρώτην·
 ποταμούς, τὰς δωρεὰς τοῦ Πνεύματος· φησὶ γὰρ ὁ Χριστός·
 Ὁ πιστεύων εἰς ἐμέ, ποταμοὶ ῥεύσουσιν ἐκ τῆς κοιλίας
 αὐτοῦ ὕδατος. Εἶτα ἐπήγαγεν ὁ τῶν Εὐαγγελίων συγγραφεύς,
 ἑρμηνεῦσαι τὸ εἰρημένον βουλόμενος· Ταῦτα δὲ εἶπε περὶ
 τοῦ Πνεύματος, οὗ ἔμελλον λαμβάνειν οἱ πιστεύοντες εἰς
 αὐτόν. Ἐκεῖ τοίνυν ἡμεῖς τὴν χεῖρα καὶ τὴν δεξιὰν
 ἔχομεν· ἐν αὐτοῖς γὰρ ἡμῖν ὑπάρχει τὸ δύνασθαι. Αὐτὸς
 ἐπικαλέσεταί με· Πατήρ μου εἶ σύ· οὐκ ἀφ’ ἑαυτοῦ τολμῶν,
 παρὰ δὲ τοῦ Σωτῆρος ἐπιτραπείς, ὅστις ἡμᾶς ἀδελφοὺς
 ἑαυτοῦ καὶ συμμόρφους κατέστησε, καὶ διὰ τοῦτο λέγειν
 προσευχομένους ἐκέλευσε· Πάτερ ἡμῶν ὁ ἐν τοῖς οὐρανοῖς.
 Κύριός μου καὶ ἀντιλήπτωρ τῆς σωτηρίας μου. Εἰ γὰρ καὶ
 Πατὴρ ἡμῖν κατὰ χάριν γεγένηται· Θεὸν ὅμως αὐτὸν οὐ
 παυσόμεθα. λέγοντες, ἔτι δὲ καὶ ἀντιλήπτορα τῆς σωτηρίας
 ἡμῶν. Εὑρὼν γὰρ ἀδικουμένους ὑπὸ τοῦ διαβόλου, καὶ ὡς
 σαρκικοὺς ὑπὸ τοῦ ἀσάρκου κατατρεχομένους, ἀντελάβετο,
 ἐχθρὸν ἑαυτοῦ τάξας τὸν ἐχθρὸν τὸν ἡμέτερον, καὶ τῆς
 μερίδος τῆς ἡμετέρας γενόμενος. Ἀλλὰ ταῦτα μὲν τῆς
 ἐπικλήσεως τῆς ἡμετέρας τὰ ῥήματα· αὐτὸς δὲ ποίαν ἡμῖν
 ἀντὶ τούτων ἐπαγγέλλεται; Κἀγὼ πρωτότοκον θήσομαι αὐτόν.
 Οὐκοῦν τῶν πρωτοτοκίων ὁ Ἰουδαῖος ἐκβέβληται. Θήσομαι
 γάρ, φησι, δεικνὺς ὡς οὐκ ἦμεν, ἀλλὰ γεγόναμεν ὕστερον,
 καθάπερ ὁ Ἰακώβ, τοῦ πρεσβυτέρου λαοῦ τὴν εὐλογίαν
 κλέψαντες. 
 εʹ. Ὑψηλὸν παρὰ τοῖς βασιλεῦσι τῆς γῆς. Πάντες γὰρ οἱ
 δίκαιοι, οἵτινες ὄντως βασιλεῖς γῆς ὀνομάζονται, τῶν
 ἡμετέρων μυστηρίων τὸ ὕψος θαυμάζουσι, καὶ λίαν ἡμᾶς
 ὑψηλοὺς διὰ ταῦτα νομίζουσιν· ὥστε καὶ πολλοὶ ἐπεθύμησαν
 ἰδεῖν ἃ ἡμεῖς βλέπομεν, καὶ ἀκοῦσαι ἃ ἡμεῖς ἀκούομεν.
 Εἰς τὸν αἰῶνα φυλάξω αὐτῷ τὸ ἔλεός μου, καὶ ἡ διαθήκη
 μου πιστὴ αὐτῷ. (Οὐκ ἐκ) τῶν εἰρημένων ὁ τῶν Ἰουδαίων
 λαὸς σεμνύνεσθαι δύναται· μόνος δὲ ὁ τῶν ἐθνῶν. Τοῦτο
 (τούτῳ) γὰρ ὁ Θεὸς εἰς τὸν αἰῶνα φυλάττει τὸ ἔλεος·
 ἐπειδὴ μέχρι συντελείας ἀσάλευτον ἑστάναι τὸ καθ’ ἡμᾶς
 μυστήριον ἔταξεν· ἡμεῖς δὲ καὶ πιστὴν τὴν τοῦ Θεοῦ
 διαθήκην κεκτήμεθα, πίστει προσιόντες αὐτῷ, καὶ μέχρις
 αἵματος ὑπὲρ αὐτῆς ἐνιστάμενοι, ὡς οἱ τῶν μαρτύρων
 ἀγῶνες σφραγίζουσιν. Καὶ
 θήσομαι εἰς τὸν αἰῶνα τοῦ αἰῶνος τὸ σπέρμα αὐτοῦ. Οὐχ
 ὥσπερ οἱ τῶν Ἰουδαίων παῖδες ἐνταῦθα τὰς ἀμοιβὰς
 ἐκδεχόμεθα· ἐν τῷ μέλλοντι γὰρ καρποφορεῖν οἶδεν ὁ
 σπόρος ὁ ἡμέτερος ἡμῖν ἀγαθά, Ἅπερ ὀφθαλμὸς οὐκ εἶδε,
 καὶ οὖς οὐκ ἤκουσεν, οὐδὲ ἐπὶ καρδίαν ἀνθρώπου ἀνέβη, ἃ
 ὁ Θεὸς τοῖς ἀγαπῶσιν ἡτοίμασεν. Καὶ τὸν θρόνον αὐτοῦ ὡς
 τὰς ἡμέρας τοῦ οὐρανοῦ. Εἰκότως, ἐπειδὴ Τὸ πολίτευμα
 ἡμῶν ἐν οὐρανοῖς ὑπάρχει. Καὶ θρόνον ὡς τὰς ἡμέρας τοῦ
 οὐρανοῦ. Τὴν μακαρίαν τῶν ἀγγέλων διαγωγήν, ἢ τὸν καιρὸν
 τὸν ἀτελεύτητον νόησον· ἐπειδὴ ἀτελεύτητός ἐστιν ὁ Θεός,
 κατοικεῖν ἐν οὐρανοῖς λεγόμενος. Ἐὰν ἐγκαταλίπωσιν οἱ
 υἱοὶ αὐτοῦ τὸν νόμον μου, καὶ τοῖς κρίμασί μου μὴ
 πορευθῶσιν· ἐὰν τὰ δικαιώματά μου βεβηλώσωσι, καὶ τὰς
 ἐντολάς μου μὴ φυλάξωσιν· ἐπισκέψομαι ἐν ῥάβδῳ τὰς
 ἀνομίας αὐτῶν, καὶ ἐν μάστιξι τὰς ἀδικίας αὐτῶν. Τὸν
 νόμον τοῦ Θεοῦ καταλιμπάνουσιν, εἰ καὶ μικρὰ τῶν ἐν αὐτῷ
 γεγραμμένων ἐκβαίνοντες, καὶ πρὸς τὸν οἰκεῖον σκοπόν, οὐ
 μὴν πρὸς τὸν τοῦ νομοθετήσαντος, ἐπιτελεῖν τὰ τοῦ νόμου
 βουλόμενοι· οὐ πορεύονται δὲ τοῖς τοῦ Θεοῦ κρίμασιν οἱ
 δυσωπούμενοι τὸν πλούσιον, ἢ τὸν πτωχὸν ἐλεοῦντες, ἡνίκα
 δικάζουσιν. Ὁ Θεὸς δὲ οὐχ οὕτως, ἀλλὰ πᾶσιν εἶναι ἴσον
 τὸ κριτήριον βούλεται. Βεβηλοῦσιν αὐτοῦ πάλιν τὰς
 ἐντολάς, οἱ τὴν ἀρετὴν ὑποκρινόμενοι, καὶ τὰς ἐντολὰς
 διὰ τὸ μὴ καθαρῶς αὐτὰς μετιέναι ὑβρίζοντες. Ὅθεν αὐτὰς
 οὐδὲ φυλάττειν λέγονται, τοῦ ἐντειλαμένου τὸν σκοπὸν
 παραβαίνοντες. Τούτων ἐν ῥάβδῳ τὰς ἀνομίας καὶ τὰς
 ἀδικίας ἐν μάστιξιν ἐπισκέπτεται. Οὐκοῦν ὅταν
 μαστιζώμεθα, μὴ ἐγκαλῶμεν, μηδὲ μεμφώμεθα, μηδὲ εἰ
 νηστείαν τυχὸν ἀσκοῦμεν, ἢ ἄλλην τοιαύτην ἀρετὴν
 μετερχόμεθα· πάντως γὰρ ὅτι καθὼς τὰ καλὰ κατορθοῦμεν,
 καὶ διὰ τοῦτο μαστίγων ἐδεήθημεν. Πλὴν ἀλλὰ μετὰ τῆς
 παιδείας φιλανθρωπίαν ὑπέσχετο. Τὸ δὲ ἔλεός μου οὐ μὴ
 διασκεδάσω ἀπ’ αὐτῶν, οὐδὲ μὴ ἀδικήσω ἐν τῇ ἀληθείᾳ μου.
 Πολλῇ πρὸς ἡμᾶς ἐπαγγέλλεται φιλανθρωπίᾳ χρήσασθαι·
 πρῶτον μὲν ὅτι ἁμαρτάνοντας μαστίζει· Ὃν γὰρ ἀγαπᾷ
 Κύριος παιδεύει· μαστιγοῖ δὲ πάντα υἱὸν ὃν παραδέχεται.
 Ἔπειτα ἡμαρτηκότας ἀποστροφῆς οὐδαμῶς ἀξίους κρίνει·
 ὅθεν τὸ ἔλεος ἀφ’ ἡμῶν οὐ σκεδάννυσι. Πῶς; Ἐπειδὴ πάντας
 ἐλεεῖ μετὰ τὰς μάστιγας. Ἀλλ’ οὐδὲ ἀδικήσειν ἐν τῇ
 ἀληθείᾳ αὐτοῦ φησι. Τί γὰρ ἀλήθεια αὐτοῦ βούλεται; Τὸν
 εἰς αὐτὸν πιστεύοντα, ἂν ἀποθάνῃ, ζήσεσθαι, τουτέστι,
 κἂν ἁμάρτῃ, δι’ ἐπιστροφῆς σώζεσθαι. Ὅθεν οἱ λοιποὶ τῶν
 ἑρμηνευτῶν ἀντὶ τῆς ἀληθείας, τὴν πίστιν ἐκδεδώκασιν.
 Ὥστε τοὺς πιστοὺς διὰ τοῦτο παιδεύει, ἵνα σωθῶσιν
 ἐπιστραφέντες, καὶ μηδαμῶς εὑρεθῇ τὴν ὑπόσχεσιν τὴν ἐπὶ
 τῇ πίστει. ψευδόμενος. Σαφέστερον δὴ τοῦτο μηνύει τὰ
 ἑπόμενα. Οὐδὲ μὴ βεβηλώσω τὴν διαθήκην μου· τουτέστιν,
 οὐ μὴ ἀκυρώσω· καὶ τὰ ἐκπορευόμενα διὰ τῶν χειλέων μου
 οὐ μὴ ἀθετήσω. Σαφῶς τὰ ἐν Εὐαγγελίοις περὶ τῶν πιστῶν
 ἐπηγγελμένα ἐκτίθεται· ὅθεν ἐπειδὴ διαθήκης ἐμνημόνευσε,
 μήποτε τὴν διὰ Μωϋσέως ἢ τῶν ἄλλων προφητῶν νομίσῃς,
 ἐπήγαγε· Τὰ ἐκπορευόμενα διὰ τῶν χειλέων μου οὐ μὴ
 ἀθετήσω· ἵνα ταῦτα νοήσῃς ἅπερ ἀρτίως παρεθέμεθα διὰ
 γλώσσης οἰκείας τὸν Χριστὸν ἐκφωνήσαντα. Ἅπαξ ὤμοσα ἐν
 τῷ ἁγίῳ μου, εἰ τῷ Δαυῒδ ψεύσομαι. Ὅρκος τοῦ Θεοῦ ἡ παρ’
 αὐτοῦ ὑπόσχεσις ὡς ἀπαράβατος λέγεται· ὅθεν καὶ ἀλλαχοῦ
 τὸν Θεὸν ὁ Δαυῒδ οὕτως ὑποτίθεται λέγοντα· Ὡς ὤμοσα ἐν
 τῇ ὀργῇ μου, εἰ εἰσελεύσονται εἰς τὴν κατάπαυσίν μου·
 ὅρκον τὴν ἐπαγγελίαν λέγων· κατὰ τίνος γὰρ ἔμελλεν
 ὀμνύναι εἰς ὃν πάντες ὀμνύουσι; Τί δαὶ τῷ Δαυῒδ 
 ἐπαγγειλάμενος οὐ ψεύδεται; Τὸ σπέρμα αὐτοῦ εἰς τὸν
 αἰῶνα μένει, καὶ ὁ θρόνος αὐτοῦ ὡς ὁ ἥλιος ἐναντίον μου,
 καὶ ὡς ἡ σελήνη κατηρτισμένη εἰς τὸν αἰῶνα· καὶ ὁ μάρτυς
 ἐν οὐρανῷ πιστός. 
 ϛʹ. Τίς οὗτος; Ὁ Χριστὸς εἴδηλον· ἐν οὐρανοῖς γὰρ
 ὑπῆρχε τῷ Πατρὶ συμβουλεύων, ἡνίκα ταῦτα ἐλέγετο· περὶ
 οὗ καὶ Ἡσαΐας ἔλεγε· Γίνεσθέ μοι μάρτυρες· καὶ ἐγὼ
 μάρτυς, λέγει Κύριος, καὶ ὁ παῖς μου, ὃν ἐξελεξάμην.
 Μάρτυς δὲ πιστὸς εἰκότως ἐλέγετο, ἐπειδὴ τὴν ἀπὸ τῶν
 ἔργων πίστιν τοῖς λόγοις ἐπήγαγεν· ἀλλὰ τηνικαῦτα τῷ
 Δαυῒδ ὁ Θεὸς ἐπηγγείλατο, ἡνίκα οἶκον τῇ κιβωτῷ
 κατασκευάσαι ἐσκόπησεν· φησὶ γὰρ οὕτως· Καὶ ἀναστήσω τὸ σπέρμα σου μετὰ σέ, ὅς
 ἐστιν ἐκ τῆς κοιλίας σου, καὶ ἑτοιμάσω τὴν βασιλείαν
 αὐτοῦ. Αὐτὸς οἰκοδομήσει οἶκον τῷ ὀνόματί μου· καὶ
 ἀνορθώσω τὸν θρόνον αὐτοῦ ἕως εἰς τὸν αἰῶνα· σπέρμα τοῦ
 Δαυῒδ τὸν Χριστὸν διὰ τὴν σάρκα καλῶν. Διόπερ οὕτω καὶ
 Ματθαῖος τὸ τῶν Εὐαγγελίων προοίμιον ἔγραψεν· Βίβλος
 γενέσεως Ἰησοῦ Χριστοῦ υἱοῦ Δαυΐδ , υἱοῦ Ἀβραάμ. Φησὶ δὲ
 καὶ περὶ τοῦ Χριστοῦ Παῦλος· Περὶ τοῦ υἱοῦ αὐτοῦ τοῦ
 γενομένου ἐκ σπέρματος Δαυῒδ κατὰ σάρκα. Τούτου ὁ θρόνος
 ὡς ἥλιος· ἐν φωτὶ γὰρ τὴν βασιλείαν κέκτηται. Ἀλλ’ ἵνα
 μηδὲν μικρὸν περὶ αὐτοῦ φαντασθῇς, προσέθηκεν, Ἐναντίον
 μου· τουτέστιν, ἴσος τῷ ἐμῷ. Τὸ γὰρ Ἐναντίον ἐνταῦθα οὐκ
 ἐπὶ τοῦ ἀντικειμένου, ἀλλὰ ἐπὶ τοῦ ἰσοῤῥόπου ὁ προφήτης
 ἐξέλαβεν. Ἀλλὰ μὴν ὡς ἡμέρα εἰς τὸν αἰῶνα κατήρτισται.
 Αἰῶνα δὲ λέγει τὸν παρόντα βίον, ὡς πολλάκις εἰρήκαμεν·
 εἰς ὃν οὐκ ἔτι ὡς ὁ ἥλιος, ἀλλὰ ὡς ἡ σελήνη κατήρτισται.
 Ὥσπερ γὰρ ἡ σελήνη ἐκλείψεις τινὰς καὶ ἐπιτολὰς
 κέκτηται, οὕτω καὶ ἡ Χριστοῦ δόξα κατὰ τὸ παρὸν παρά
 τισιν ἐκλείπει, τοῖς ἀσεβοῦσιν ἔκδηλον· παρὰ δὲ τοῖς
 εὐσεβοῦσιν ἀνυψοῦται. Καὶ ποτὲ μὲν ἐνδίδωσι τοῖς
 διώκουσι καὶ συγχωρεῖ δεσμοῖς καὶ φυλακαῖς καὶ θανάτῳ
 παραδίδοσθαι τοὺς εἰς αὐτὸν πιστεύοντας· ὅπερ αὐτοῦ τῆς
 δόξης ἔκλειψις εἶναι νομίζεται· ποτὲ δὲ πάλιν ἀθρόον
 καταβάλλει τοὺς διώκοντας, καὶ τοσοῦτον ἀνατέλλει τὴν
 ἑαυτοῦ δόξαν, ὡς παρὰ βασιλέων προσκυνεῖσθαι τοὺς ὑπὲρ
 αὐτοῦ μαρτυρήσαντας. Τούτου χάριν τῇ σελήνῃ κατὰ τὸν
 παρόντα βίον ἡ τοῦ Χριστοῦ βασιλεία παρείκασται.
 Διάψαλμα τοίνυν ὁ προφήτης ἀναγκαίως ἐπήγαγε, μάλιστα
 ἐπειδὴ ἐκ προσώπου τοῦ Θεοῦ τὰ μέχρι τοῦ νῦν παραθέμενος
 ῥήματα, νῦν αὐτὸς οἰκείαν εἰσφέρει πρὸς τὸν Θεὸν
 διάλεξιν. Σὺ δὲ ἀπώσω καὶ ἐξουδένωσας. Ἐκπλήττει μὲν
 τοὺς ἀκεραιοτέρους ἡ τῶν προσώπων μετάβασις· σύνηθες δὲ
 ὅμως τῷ Δαυΐδ , ἐπειδὴ καὶ σκηνὴ τῷ τοιούτῳ πρέπει, ἢ διὰ
 τοῦ ψάλλειν καὶ κιθαρίζειν ὑπεστήσατο. Πλὴν ἀλλὰ τὰς
 ὑποσχέσεις περὶ τῶν ἐθνῶν γενέσθαι (οὐδὲ γὰρ περὶ τῶν
 Ἰουδαίων) τοῖς νῦν εἰρημένοις ἐνδείκνυται· φησὶ γὰρ
 αὐτὸν ἀπώσασθαι τὸν τῶν Ἰουδαίων λαόν, καὶ ἐξουδενῶσαι,
 τουτέστιν, εὐτελίσαι καὶ οὐδενὸς ἡγήσασθαι ἄξιον. Τίνα
 τρόπον; Ἄκουε τῶν ἑξῆς· Ἀνεβάλου τὸν Χριστόν σου.
 Ὑπερέθετο γὰρ αὐτοῦ μέχρι τινὸς τὴν ἄφιξιν, ὡς ἐκείνων
 οὐκ ὄντων ἐπιτηδείων δέξασθαι. Οὐ τοῦτο δὲ μόνον τὴν
 ἀναβολὴν καὶ τὸν φαυλισμὸν τῶν Ἰουδαίων, ἀλλὰ καὶ τὰ
 ἑξῆς εἰρημένα παρίστησιν. Κατέστρεψας τὴν διαθήκην τοῦ
 δούλου σου. Καὶ ποίαν διαθήκην, ἢ τὴν πρὸς τίνας, ἢ
 πάντως τὴν πρὸς Ἰουδαίους κατέστρεψεν; Ἀφανίσας ὅλα τὰ
 ἐπ’ αὐτοῖς καὶ ἀνατρέψας νόμιμα· οὕστινας νῦν καλεῖ
 δούλους, οὐχ ὡς δουλεύοντας ταῖς ἐντολαῖς τοῦ Θεοῦ, ἀλλὰ
 τὸν Θεὸν ἑλκύσαι βουλόμενος εἰς συμπάθειαν· ἅμα δὲ καὶ
 τὸν ὀκνηρὸν δοῦλον αἰνιττόμενος, ὅστις τὸ τάλαντον
 ἔκρυψεν, εἰκόνα λαοῦ τῶν Ἰουδαίων ἔχοντα. Ἐβεβήλωσας εἰς
 τὴν γῆν τὸ ἁγίασμα αὐτοῦ. Οὐ χρῄζει τοῦτο σαφηνείας· ἐν
 γὰρ τοῖς πάντων ὀφθαλμοῖς βέβηλον τὸ ποτὲ τῶν Ἰουδαίων
 ἁγίασμα, παρὰ πάντων οὐ μόνον ἀνθρώπων, ἀλλὰ καὶ κτηνῶν
 τῶν ἀκαθάρτων πατούμενον. Καθεῖλες πάντας τοὺς φραγμοὺς
 αὐτοῦ. Τὰ νομικά φησι παραγγέλματα, φραγμοὺς ἀναγκαίως
 λεγόμενα, διὰ τὴν ἐπ’ αὐτοῖς κατάραν, ἀκανθῶν τάξιν
 ἐπέχουσαν. Ἔθου τὰ ὀχυρώματα αὐτοῦ δειλίαν. Ἐφ’ οἷς γὰρ
 πρότερον ὡς ὠχυρωμένοις ἐθάῤῥουν, ἐπὶ τούτοις νῦν
 μεταβληθείσης αὐτοῖς τῆς πολιτείας πεφόβηνται, οὐ θύειν,
 οὐχ ἑορτάζειν, οὐκ ἄλλο τι τολμῶντες ἐπιτελέσαι νόμιμον.
 Διήρπαζον αὐτὸν πάντες οἱ διοδεύοντες ὁδόν. Ὁδὸν ἄρα τὸν
 βίον ἐρεῖς· φησὶ γὰρ ὁ Χριστὸς ἐν τοῖς Εὐαγγελίοις· Ἴσθι
 εὐνοῶν τῷ ἀντιδίκῳ σου, ἕως οὗ ᾖς ἐν τῇ ὁδῷ μετ’ αὐτοῦ.
 Ταύτην παραπορεύονται οἱ πεπιστευκότες εἰς Χριστόν,
 παρέργως καὶ ὡς ἔτυχε τὸν βίον ὁδεύοντες, οὐδενὸς τῶν ἐν
 αὐτῷ μεταποιούμενοι, ἀλλὰ καὶ συντόμως διελθεῖν
 ἐπειγόμενοι, ὑφ’ ὧν ὁ λαὸς τῶν Ἰουδαίων νόμον καὶ
 προφήτας, τὸν πλοῦτον τὸν ἀληθῆ, διήρπασται. Ἐγενήθη
 ὄνειδος τοῖς γείτοσιν αὐτοῦ. Γείτονες ἡμεῖς τῶν Ἰουδαίων
 ἀναγκαίως λεγόμεθα· ἐπονειδίστους δὲ αὐτοὺς ἀναγκαίως
 ἡγούμεθα, ὅτι τῆς σωτηρίας ἐξ αὐτῶν οὔσης, οὐκ ἐθέλουσι
 σώζεσθαι. Ὕψωσας τὴν δεξιὰν τῶν θλιβόντων αὐτόν. 
 ζʹ. Ὅρα, τῶν ἐχόντων τὴν Ῥωμαϊκὴν βασιλείαν φησίν·
 οὗτοι μὲν γὰρ αὐτὴν ὅτι θλίβουσιν εὔδηλον· ἀλλὰ μὴν καὶ
 τὴν δεξιάν, τουτέστι, τὴν δυναστείαν ὑψώθησαν, εὐρυτέραν
 κτησάμενοι τὴν βασιλείαν, ἀφ’ οὗ τὰ Ἰουδαίων ἐπόρθησαν. Εὔφρανας πάντας τοὺς
 ἐχθροὺς αὐτοῦ. Εἰ μὲν τὰ ἔθνη φησὶν ἐχθρούς, ηὔφρανε
 τούτους, οὐ δι’ ὧν ἐκείνους ἐλυμήνατο, ἀλλὰ δι’ ὧν ἡμῖν
 ἐχαρίσατο· εἰ δὲ τοὺς δαίμονας ἐχθρούς φησιν, ηὔφρανε
 τούτους, ἐπειδὴ τῆς χειρὸς τοὺς Ἰουδαίους τῆς οἰκείας
 ἐγύμνωσε καὶ προκεῖσθαι τοῖς βουλομένοις εἰς ἐπιβουλὴν
 ἔδωκεν. Ἀπέστρεψας τὴν βοήθειαν τῆς ῥομφαίας αὐτοῦ.
 Ῥομφαία πάντως εὐσεβοῦς τὸ τοῦ Θεοῦ πρόσταγμα· αὐτῷ γὰρ
 τὰς δυνάμεις τὰς ἐναντίας τροπούμεθα· διόπερ καὶ Παῦλος
 ἔλεγε· Ζῶν γὰρ ὁ λόγος τοῦ Θεοῦ, καὶ ἐνεργής, καὶ
 τομώτερος ὑπὲρ πᾶσαν μάχαιραν δίστομον. Ῥομφαία δὲ τῶν
 Ἰουδαίων ἰδιάζουσα ὁ νόμος Μωϋσέως ἐτύγχανε. Τούτου τὴν
 βοήθειαν ἀπέστρεψεν· ἠκύρωσε γὰρ αὐτοῦ τὴν χρῆσιν τὴν
 τοῦ γράμματος. Καὶ οὐκ ἀντελάβου αὐτοῦ ἐν τῷ πολέμῳ;
 Ποίῳ; Τῷ πρὸς ἡμᾶς· πολλάκις γὰρ ἡμῖν ἀπὸ νόμου καὶ
 προφητῶν συμβάλλουσιν· ἀλλ’ οὐκ αὐτοῖς ὁ Θεός, ἡμῖν δὲ
 παρέχει τὴν τῶν γεγραμμένων ἀντίληψιν, εἰς ἐκείνων μὲν
 κατηγορίαν, εἰς ἡμῶν δὲ συνηγορίαν ἑλκύσας τὰ γεγραμμένα
 σύμπαντα. Κατέλυσας ἀπὸ καθαρισμοῦ αὐτοῦ. Τίνι τρόπῳ;
 Τὸν ὄντως καθαρισμὸν νομοθετήσας, τὸ βάπτισμα. Καθαρσίου
 γὰρ ὁλοκλήρου κηρυχθέντος, ἀναγκαίως οἱ καθαρισμοὶ τῶν
 Ἰουδαίων οἱ ἀνὰ μέρος κατήργηνται. Ὅθεν ἀντὶ τοῦ,
 Κατέλυσας, Κατέδυσας ἡ ἕκτη τῶν ἑρμηνευτῶν παρέδωκεν
 ἔκδοσις. Τὸν θρόνον αὐτοῦ εἰς τὴν γῆν κατέῤῥαξας. Θρόνον
 εἴτε τὸν βασιλικόν, εἴτε τὸν διδασκαλικόν, εἴτε
 ἱερατικὸν λέγοις, οἱ τῶν Ἰουδαίων συνετρίβησαν ἄπαντες,
 καὶ διὰ τοῦτο εἰς γῆν καταῤῥαγῆναι λέγονται, ἔνθα καὶ τὸ
 φρόνημα οἱ ἐκείνων εἶχον βασιλεῖς, ἱερεῖς τε καὶ
 διδάσκαλοι. Ἐσμίκρυνας τὰς ἡμέρας τοῦ χρόνου αὐτοῦ·
 κατέχεας αὐτῷ αἰσχύνην. Οὐδὲ γὰρ εἰς τὸ παντελὲς αὐτῶν ἡ
 πολιτεία μεμένηκεν, οὐδὲ καθάπερ ἡ τῶν ἐθνῶν μέχρι
 συντελείας νενομοθέτηται· ᾧ καὶ εἰκότως αἰσχύνην
 καταχυθῆναι λέγονται. Εὔδηλον γὰρ ὡς ἕνεκα παρανομίας ὁ
 χρόνος αὐτοῖς τῆς πολιτείας [ἐσμικρύνθη]· δηλοῖ δὲ ἃ
 περὶ τοῦ ναοῦ πρὸς τὸν Σολομῶντα ὁ Θεὸς διετάξατο· Ἐὰν
 ἀποστραφέντες ἀποστραφῆτε ὑμεῖς καὶ τὰ τέκνα ὑμῶν ἀπ’
 ἐμοῦ, καὶ προσκυνήσητε θεοῖς ἑτέροις, ἐξαρῶ τὸν Ἰσραὴλ
 ἀπὸ τῆς γῆς ἧς ἔδωκα αὐτοῖς· καὶ τὸν οἶκον τοῦτον, ὃν
 ἡγίασα τῷ ὀνόματί μου, ἀποῤῥίψω ἀπὸ προσώπου μου.
 Διάψαλμα τὴν προφητείαν ἀναγκαίως διεδέξατο, ἐπειδὴ τῶν
 Ἰουδαίων καταλιπὼν τὸ πρόσωπον, ὑπὲρ τῆς ἀνθρωπότητος
 ὅλης προσήγαγεν ἔντευξιν. Ἕως πότε, Κύριος, ἀποστρέφῃ
 εἰς τέλος; Ἀποστροφὴν εἰς τέλος, τουτέστι, παντελῆ τὴν
 ἀναβολὴν καλεῖ τῆς τοῦ Σωτῆρος ἀφίξεως. Οὐδὲ γὰρ ἄλλως
 ἐσπλαγχνίσθαι πρὸς τὸ γένος τὸ ἡμέτερον ὁ δημιουργὸς
 ἔμελλεν, ἢ τὴν ἀπαρχὴν ἀναλαβὼν εἰς ἑαυτὸν τοῦ
 φυράματος. Ἐκκαυθήσεται ὡς πῦρ ἡ ὀργή σου· τουτέστιν,
 ἀναλώσει τούτους, οἵπερ αὐτὸν συνήγαγον. Τοῦτο γὰρ ἴδιον
 πυρός. Διὰ τί δὲ οὔ φησιν, Ἐκκέκαυται, ἀλλ’,
 Ἐκκαυθήσεται; Ἐπειδὴ ἡμαρτηκότων ἡμῶν ὁ Θεὸς ὀργίζεται
 μέν, ὡς πατήρ, ἀλλὰ καὶ μακροθυμεῖ, μέχρις ἂν ἡμεῖς
 ἁμαρτίαν ἁμαρτίᾳ προσθέντες, σφοδροτέραν καθ’ ἡμῶν τὴν
 ὁρμὴν πρὸς δίκην κατὰ τὸν καιρὸν τῆς γεέννης ἀνάψωμεν.
 Μνήσθητι τίς μου ἡ ὑπόστασις. Σαθρά, φησι, καὶ εὐτελής·
 ἀπὸ γῆς γάρ ἐσμεν, καὶ εἰς γῆν ἀναστρέφομεν· καὶ διὰ
 τοῦτο τῆς σῆς προνοίας εἰς ἀνάπλασιν χρῄζομεν· δηλοῖ δὲ
 τὸ ἑπόμενον· Μὴ γὰρ ματαίως ἔκτισας πάντας τοὺς υἱοὺς
 τῶν ἀνθρώπων; Τουτέστιν, οὐ πάρεργόν σοι τὸ ποίημα τῶν
 ἀνθρώπων ἐσπούδασται, ὡς μόνον ὀφθῆναι, καθάπερ τὰ λοιπὰ
 ζῶα, καὶ ἀφανισθῆναι· ἀλλ’ ὥστε πᾶσιν ἐμπρέπειν τοῖς
 δημιουργήμασι, καὶ διὰ τοῦ φανῆναι τὸ χρειῶδες τῆς
 κτίσεως. Νῦν δὲ εἰς τοὐναντίον τὸ πρᾶγμα, θανάτου
 σβεννυμένου, περιίσταται· τοῦτο γὰρ τοῖς ἑπομένοις ὁ
 προφήτης ὠδύρετο. Τίς ἐστιν ἄνθρωπος, ὃς ζήσεται, καὶ
 οὐκ ὄψεται θάνατον, ῥύσεται τὴν ψυχὴν αὐτοῦ ἐκ χειρὸς
 ᾄδου; Κατὰ πάντων κρατεῖ, φησίν, ἡ τοῦ θανάτου ἀπόφασις·
 πάντων αἱ ψυχαί, καὶ τῶν δικαίων, ἐν ᾅδῃ κατέχονται· καὶ
 τὸ τῆς εἰκόνος τῆς ἐν ἡμῖν ἀξίωμα διὰ τὴν τυραννίδα τοῦ
 θανάτου διέφθαρται. Τούτοις δὲ πανταχοῦ τοῖς λόγοις ὁ
 προφήτης, ἐπιταχύνων τὴν ἄφιξιν τὴν τοῦ Σωτῆρος,
 κέχρηται. Οὐδεὶς γὰρ ἑαυτὸν ἐξελέσθαι θανάτου, οὐδὲ τὴν
 οἰκείαν ψυχὴν ἀναγαγεῖν ἐξ ᾅδου δύναται, πρὶν ἐλθεῖν τὸν
 κατὰ τοῦ θανάτου θανάτῳ δυναστεύοντα. Διάψαλμα καὶ νῦν
 ἰδοὺ πάλιν ἐντίθησιν, ἐπειδὴ τὴν προφητείαν πρὸς τὸν
 λαὸν αὖθις τῶν Ἰουδαίων μετέβαλε. Ποῦ εἰσι τὰ ἐλέη σου
 τὰ ἀρ χαῖα, Κύριε,
 ἃ ὤμοσας τῷ Δαυῒδ ἐν τῇ ἀληθείᾳ σου; τουτέστι, τῆς
 ἀληθείας σου· λέγει δὲ τοῦ Χριστοῦ, ὅσπερ ἐστὶν ἀλήθεια.
 Τί γὰρ τῷ Δαυῒδ ὤμοσεν, αὐτὸς ἀλλαχοῦ μελῳδήσας
 ἱστόρηκεν· Ὤμοσε Κύριος τῷ Δαυῒδ ἀλήθειαν, καὶ οὐ μὴ
 ἀθετήσῃ αὐτήν· ἐκ καρποῦ τῆς κοιλίας σου θήσομαι ἐπὶ τὸν
 θρόνον σου. 
 ηʹ. Οὐκοῦν τὴν ὑπόσχεσιν ἐλθεῖν καλεῖ, ἐπειδὴ τὴν τοῦ
 Χριστοῦ παρουσίαν αἰνίττεται, ἐν ᾗ πᾶν ἡμῖν εἶδος ἐλέου,
 πᾶσα φιλανθρωπίας ὑπόθεσις· ἀρχαῖα δὲ ταῦτα τὰ ἐλέη,
 ἐπειδὴ πρὸ τῶν αἰώνων τῷ Θεῷ τὸ περὶ αὐτῶν ἐσκοπήθη
 μυστήριον. Ὅθεν καὶ Παῦλός φησι· Τὸ μυστήριον τὸ
 ἀποκεκρυμμένον πρὸ τῶν αἰώνων καὶ πρὸ τῶν γενεῶν εἰς
 δόξαν ἡμῶν. Ἡσαΐας δὲ βουλὴν αὐτὴν ἀρχαίαν ἀληθινὴν
 ἐκάλεσε. Μνήσθητι, Κύριε, τοῦ ὀνειδισμοῦ τῶν δούλων σου,
 οὗ ὑπέσχου [ὑπέσχον] ἐν τῷ κόλπῳ μου πολλῶν ἐθνῶν.
 Κόλπον ἑαυτοῦ τὴν προφητείαν καλεῖ. Ἐν αὐτῇ γὰρ καθάπερ
 ἐν κόλπῳ τὸν ὄντως ὀνειδισμὸν τὸν νοητὸν ἐθησαύριζεν.
 Ἔτι δὲ μᾶλλον τὴν περὶ τοῦ Κυρίου πρόῤῥησιν κόλπον
 οἰκεῖν ὁ Δαυῒδ καλεῖ· ἐπειδήπερ ἐκ τῶν αὐτοῦ κόλπων
 ἔμελλε κατὰ σάρκα προέρχεσθαι. Πολλοὺς τοίνυν
 ὀνειδισμοὺς παρὰ τῶν ἐθνῶν, ὡς ὑπερθεμένης καὶ διὰ τοῦτο
 ψεύδεσθαι νομιζομένης τῆς περὶ τοῦ Χριστοῦ προφητείας,
 ὑπέμενον, οὐ μόνον ὁ Δαυΐδ , ἀλλὰ καὶ οἱ προφῆται πάντες,
 οὓς δὴ καὶ δούλους τοῦ Θεοῦ προσηγόρευσε· καὶ λαβεῖν
 αὐτῶν παρεκάλει τὸν ὀνειδισμὸν εἰς ἀνάμνησιν, ἵνα φειδοῖ
 τῆς τῶν προφητῶν ὑπολήψεως ἐμφανίσῃ τοῦ Κυρίου τὴν
 σάρκωσιν. Ὅτι δὲ ταῦτα οὕτως ἔχει ἐκ τῶν μετὰ ταῦτα
 μάνθανε. Οὗ ὠνείδισαν τὸ ἀντάλλαγμα τοῦ Χριστοῦ σου.
 Ὁρᾷς ὅτι διὰ Χριστὸν ὠνείδιζον οἱ ὀνειδίζοντες; Οὐ μόνον
 οἱ ἐξ ἐθνῶν, ἀλλὰ καὶ ὁ λαὸς τῶν Ἰουδαίων ὠνείδιζεν.
 Διόπερ καλῶς ὁ Παῦλος ἔλεγεν· Πάντες ἥμαρτον, καὶ
 ὑστεροῦνται τῆς δόξης τοῦ Θεοῦ. Ἄνω τοιγαροῦν τοὺς
 προφήτας, οὓς δὴ καὶ δούλους καλεῖ, παρὰ πολλῶν ἐθνῶν
 ἔλεγεν ὀνειδίζεσθαι· ἐνταῦθα δὲ τὸ ἀντάλλαγμα τοῦ
 Χριστοῦ, δηλαδὴ τὴν Ἐκκλησίαν (ταύτην γὰρ ἀντὶ τῆς
 συναγωγῆς ἀντηλλάξατο), παρὰ τῶν ἐχθρῶν τοῦ Θεοῦ, παρὰ
 τῶν Ἰουδαίων ὀνειδισμοὺς ὑφίστασθαι· περὶ ὧν οὗτος ὁ
 Δαυῒδ ἔλεγεν· Οἱ ἐχθροὶ Κυρίου ἐψεύσαντο αὐτῷ. Καὶ
 ἐψώμισεν αὐτοὺς ἐκ στέατος πυροῦ, καὶ ἐκ πέτρας μέλι
 ἐχόρτασεν αὐτούς. Διὰ τί τοίνυν οὗτοι τὴν Ἐκκλησίαν
 ὀνειδίζουσιν; Ἐπειδὴ πίστει προσεδοκᾶτο, καθάπερ φησὶν
 Ὠσηέ, μνηστεύεσθαι· λέγει δὲ οὕτως· Καὶ μνηστεύσομαί σε
 ἐμαυτῷ ἐν πίστει, καὶ ἐπιγνώσῃ τὸν Κύριον· ὡς πρὸς
 ἀγνοοῦσαν τὸν Θεὸν τὴν Ἐκκλησίαν λαλῶν, ἐπειδὴ οὔτε
 νόμον δεξαμένη, οὔτε προφήτας ἐτύγχανε. Χριστοῦ δὲ μὴ
 παραγενομένου χώραν οὐκ εἶχε τὸ τῆς πίστεως κήρυγμα.
 Εὐλογητὸς Κύριος εἰς τὸν αἰῶνα, γένοιτο, γένοιτο. Καλὴν
 σφραγῖδα τοῖς λόγοις ὁ προφήτης ἐπέθηκε. Διπλασιάζει γὰρ
 τὴν εἰς τὸν Χριστὸν εὐλογίαν, ταύταις αὐτὸν αἷσπερ καὶ
 Παῦλος εὐλογήσας ταῖς λέξεσιν· Ἐξ ὧν ὁ Χριστὸς τὸ κατὰ
 σάρκα, ὁ ὢν ἐπὶ πάντων Θεὸς εὐλογητὸς εἰς τοὺς αἰῶνας,
 ἀμήν. Ὅθεν καὶ οἱ ἄλλοι τῶν ἑρμηνευτῶν ἀντὶ τοῦ,
 Γένοιτο, γένοιτο, Ἀμήν, ἀμήν, ἐκδεδώκασι. Καὶ τίνος
 χάριν τὴν εὐλογίαν ἐδιπλασίασε; Ἐπειδὴ παραγενόμενος ὁ
 ἐπὶ πάντων Θεὸς καὶ τῶν προφητῶν τὸν ὀνειδισμὸν καὶ τῆς
 Ἐκκλησίας ἔπαυσε. Σὺ δὲ μὴ ἀγνόει τὴν τρίτην τῶν
 ἑρμηνευτῶν βίβλον πέρας ἐνταῦθα λαμβάνειν καὶ
 σφραγίζεσθαι. Μέμνησαι γὰρ ὅτι καὶ πρότερον εἴρηται εἰς
 πέντε μὲν βίβλους τὴν ψαλμικὴν προφητείαν μερίζεσθαι,
 συντελεῖσθαι δὲ ἑκάστην ὑπὸ ψαλμοῦ, δοξολογίαν πρὸς τῷ
 τέλει Ἀμὴν ἐπιφέρουσαν ἔχοντος.

Προσευχὴ Μωϋσῇ τῷ ἀνθρώπῳ Θεοῦ. Ψαλμὸς
 πθʹ. 
 
 αʹ. Καλὸν ἀξίωμα τῷ Μωϋσῇ τὸ Πνεῦμα ἐπενόησεν· ἐπειδὴ
 γὰρ ἑαυτοὺς ἐμερίσαμεν, καὶ οἱ μὲν τοῦ ἐχθροῦ
 προστεθέντες τῇ ἁμαρτίᾳ γεγόναμεν, οἱ δὲ τοῦ ποιητικοῦ
 [Ποιητοῦ] ἀκέραιον φυλάττοντες τὸ πλάσμα τῷ πλάσαντι,
 ἄνθρωπον τοῦ Θεοῦ τὸν Μωϋσῆν προσηγόρευσεν, ἵνα μάθῃς
 ὅτι Θεοῦ κτῆμα ἰδιάζον ὁ δίκαιος. Ἀλλὰ γὰρ ἀνθ’ ὅτου τῷ
 Μωϋσῇ τὸν ψαλμὸν τοῦτον ἀνέθηκεν; οὐδὲ γὰρ Μωϋσῆς αὐτὸν συγγράψας
 εὑρίσκεται· ἢ τίνος χάριν καθάπερ τὰς ᾠδὰς καὶ τοῦτον οὐ
 παρέδωκεν; Οὐκοῦν τὴν αἰτίαν τὸ ἀληθὲς ἔχουσαν καὶ τὸ
 εὔλογον μάνθανε. Κοσμοποιητὴν ἐν τοῖς προοιμίοις ὁ
 ψαλμῳδὸς ἐμνημόνευσε, πρέπουσαν ἀρχὴν ἐπινοῆσαι τῇ
 ψαλμικῇ βίβλῳ τῇ τετάρτῃ βουλόμενος. Ἰδιάζον δὲ Μωϋσέως
 ἀξίωμα περὶ κόσμου γενέσεως διαλέγεσθαι· ὅθεν αὐτῷ τοῦτο
 τῆς ἑαυτοῦ κιθάρας ὁ ψαλμῳδὸς τὸ μέρος ἀπεκλήρωσεν.
 Κύριε, καταφυγὴ ἐγενήθης ἡμῖν ἐν γενεᾷ καὶ γενεᾷ. Τὸ
 διηνεκὲς τῆς τοῦ Θεοῦ κηδεμονίας ὁ προφήτης ἐνδείκνυται,
 γενεὰν καὶ γενεὰν οὐ δύο τινά, ἀλλὰ πάσας εἰπών. Ἐπειδὴ
 γὰρ ὁ νοητὸς ἐχθρὸς ἀπὸ τῆς κατὰ τὸν ὄφιν ἀπάτης
 ἀρξάμενος ἐν ἑκάστῳ καιρῷ καὶ πολιτείᾳ πολεμῶν μεμένηκε
 τὸ γένος τὸ ἡμέτερον, ἀναγκαίως ἐπὶ Θεὸν καταφυγεῖν
 ἐχρῄζομεν. Οὐκ οὖν ἄλλως σωθέντες εἰ μὴ κατὰ τοῦ
 δοκοῦντος εἶναι δυνατοῦ, τὸν ὄντως δυνατὸν ἐστρατεύομεν.
 Πρὸ τοῦ ὄρη γενηθῆναι, καὶ πλασθῆναι τὴν γῆν καὶ τὴν
 οἰκουμένην, καὶ ἀπὸ τοῦ αἰῶνος καὶ ἕως τοῦ αἰῶνος σὺ εἶ
 ὁ Θεός. Δύο κατὰ τὸ παρὸν ἡμῖν ὁ ψαλμῳδὸς συνίστησι·
 γενητὸν εἶναι τὸν κόσμον· ἐπειδή τινες αὐτὸν εἶναι
 δοκοῦσιν ἀγένητον. Τοιγαροῦν γενόμενα τὰ ὄρη τῷ τῆς
 δημιουργίας λόγῳ, καὶ τὴν γῆν ὁμοίως πλαττομένην
 παρήγαγεν· ὁμοῦ δὲ ποιητὴν αὐτῶν εἶναι τὸν Θεόν, ὡς πρὸ
 πάντων ὄντα, καὶ ἀρχὴν τοῖς πᾶσι γενόμενον διὰ τοῦτο.
 Εἰπὼν δὲ τὴν γῆν, οὐ μάτην, Τὴν οἰκουμένην, προσέθηκεν,
 ἀλλὰ τῇ λέξει ταύτῃ τὸν ἄνθρωπον καὶ τὰ λοιπὰ ζῶα εἰς
 μέσον καλῶν, ἀφ’ ὧν οἰκεῖσθαι ἔλαχε, μήποτε τὰ θηρία
 τυχὸν ἢ τὰ ἑρπετά, ἤ τι τῶν ἄλλων ζώων ἐπὶ δημιουργὸν
 ἀναγάγωμεν ἕτερον. Καλῶς δέ, Ἀπὸ τοῦ αἰῶνος καὶ ἕως τοῦ
 αἰῶνος, τουτέστι, τοῦ μέλλοντος, εἶναί φησι Θεὸν πάντως
 καὶ Ποιητὴν καὶ Δημιουργὸν (ταῦτα γὰρ πάντα τῆς οὐσίας
 τοῦ Θεοῦ προϋπακούεται), ἀλλὰ πάσαις ὁμοῦ ταῖς δόξαις
 ταῖς ἐναντίαις μαχόμενος· εἰσὶ γὰρ οἱ τοῦ παρόντος βίου
 Θεὸν ἄλλον, ἕτερον δὲ τοῦ μέλλοντος ὑπογράφοντες, ὧν τὴν
 βλάσφημον δόξαν ταῖς εἰρημέναις ἀνέτρεψε λέξεσι. Μὴ
 ἀποστρέψῃς ἄνθρωπον εἰς ταπείνωσιν. Ποίαν; Πολλὰ γὰρ
 εἴδη ταπεινώσεως παρὰ τῇ Γραφῇ τῇ θεοπνεύστῳ λέγεται·
 καὶ ποτὲ μὲν λέγει τὸ ἀπὸ γνώμης μέτριον· Μάθετε γάρ,
 φησὶν ὁ Χριστός, ὅτι πρᾶός εἰμι καὶ ταπεινὸς τῇ καρδίᾳ·
 ποτὲ δέ, τὴν ἀπὸ παιδείας γινομένην πρὸς ἡμετέραν
 διόρθωσιν· διόπερ λέγει ὁ Δαυΐδ · Ἀγαθόν μοι ὅτι
 ἐταπείνωσάς με· ποτὲ μὲν τὴν ἀπὸ τιμωρίας, ἐξ ἧς ὁ
 τιμωρηθεὶς ἐπονείδιστος γίνεται· ὡς ὅταν περὶ τοῦ
 διαβόλου λέγῃ· Σὺ ἐταπείνωσας ὡς τραυματίαν ὑπερήφανον.
 Ταύτην ἀπεύχεται τῷ ἀνθρώπῳ τὴν ταπείνωσιν, ὥστε μὴ καὶ
 αὐτὸν ἀποβληθῆναι τοῦ Θεοῦ, καθάπερ ἐκεῖνος ἀποβέβληται·
 διόπερ ὁ Σύμμαχος ἀντὶ τῆς ταπεινώσεως τὴν καταδίκην
 ἐκδέδωκε. Ταῦτα δὲ ὁ προφήτης προσευξάμενος, ἀκολούθως
 ἐπιφέρει τὰ ἑξῆς τὸν Θεὸν ἀποκρινόμενον· Καὶ εἶπας,
 Ἐπιστρέψατε, υἱοὶ τῶν ἀνθρώπων. Ἐὰν γὰρ ἐπιστρέψωμεν,
 οὐκ ἀποστρέφομεν εἰς ταπείνωσιν, καθάπερ ὁ νοσήσας
 κακίαν ἀμεταμέλητον. Ὅτι χίλια ἔτη ἐν ὀφθαλμοῖς σου,
 Κύριε, ὡς ἡ ἡμέρα ἡ ἐχθές, ἥτις διῆλθε, καὶ φυλακὴ ἐν
 νυκτί. Σαφῶς τὴν τοῦ Θεοῦ μακροθυμίαν ἐκτίθεται· ἧς
 ἕνεκα ἐπιστρέψαι μὲν τοὺς ἀνθρώπους προσέταξε, χίλια δὲ
 ἔτη ὡς ἡμέραν μίαν, τὴν ἤδη προλαβοῦσαν ὥραν· καὶ οὐδὲ
 ὡς ἡμέραν μίαν, ἀλλὰ καὶ ὡς φυλακὴν ἐν νυκτί· χρόνον
 πολὺ τῆς ἡμέρας β.......· εἰς τέσσαρας γὰρ φυλακὰς τὴν
 νύκτα κατατέμνουσι. Οὐ τοίνυν κάμνει πρὸς ὅλον τὸν
 ἑκάστου βίον μακροθυμῶν ὁ Θεός· ὅτι χίλια ἔτη ὡς χρόνον
 ἐλάχιστον, καὶ οὐχὶ τὸν ἐνεστῶτα, ἀλλὰ τὸν ἤδη
 παρελθόντα λογίζεται. Τὰ ἐξουδενώματα αὐτῶν ἔτη ἔσονται.
 Τίνων; Τῶν ἁμαρτωλῶν· περὶ γὰρ αὐτῶν καὶ τὰ ἑξῆς
 διαλέγεται· οἵτινες εἰ καὶ πολυετῆ καὶ πολυχρόνια τὰ
 ἐξουδενώματα, ἀλλ’ οὐκ αἰώνια κέκτηνται. Ἐξουδενώματα
 γὰρ τὰς τῶν πονηρῶν ἀνθρώπων εὐθηνίας καλεῖ· οἵτινες ἐπ’
 οὐδενὶ τῶν δεόντων αὐχοῦσι καὶ πεποίθασιν, ἐπὶ κάλλει δὲ
 τυχόν, ἢ πλούτῳ, ἢ ἰσχύϊ σαρκός, ἅπερ ὡς πρόσκαιρα
 οὐδενὸς ἄξια λόγου, καὶ διὰ τοῦτο ἐξουδενώματα λέγονται.
 Ὅθεν καὶ Δανιὴλ πρὸς τὸν Ναβουχοδονόσορ ἔλεγεν, ὅτι
 Κυριεύει ὁ Ὕψιστος τῆς βασιλείας τῶν ἀνθρώπων, καὶ ᾧ ἐὰν
 δόξῃ αὐτῷ, δώσει αὐτήν, καὶ ἐξουδένωμα ἀνθρώπων
 ἀναστήσει ἐπ’ αὐτήν. Τὸ πρωῒ
 ὡσεὶ χλόη παρέλθοι, τὸ πρωῒ ἀνθήσαι καὶ παρέλθοι· τὸ
 ἑσπέρας ἀποπέσοι, σκληρυνθείη καὶ ξηρανθείη. 
 βʹ. Πρωῒ τὸν παρόντα βίον καλεῖ, οὐ συγκρίσει τοῦ
 μέλλοντος, ἀλλ’ ὅτι παυομένου τοῦ παρόντος βίου, τὸ
 σκότος τὸ τοῦ θανάτου ἐπέρχεται. Τοιγαροῦν Ἱερεμίας
 φησίν· Οὐαὶ ἡμῖν ὅτι ἔκλινεν ἡ ἡμέρα, καὶ ἐκλείπουσιν αἱ
 σκιαί· ἡμέραν τὸν παρόντα καὶ αὐτὸς βίον εἰπών, σκιὰς δὲ
 τὴν ἐν αὐτῷ πολιτείαν, ὡς πρὸς ὀλίγον κατέχουσαν. Ἐν τῷ
 παρόντι τοίνυν βίῳ ἡ τῶν ἀνθρώπων εὐπραγία· ἡ μὲν ὡς
 χλόη, ἡ δὲ ὡς ἄνθος παρέρχεται, τουτέστι, μέσον ἔρχεται·
 ἀλλ’ ἡ μὲν ὡς ἄνθος ἀποπίπτει, διὰ τὸ λίαν αὐτῆς
 ὀλιγοχρόνιον· ἡ δὲ κἂν πρός τινα καιρὸν ἐπιμείνῃ
 χλοάζουσα, σκληρύνεται ὅμως ὕστερον θερμανθεῖσα τῷ τῆς
 δικαιοσύνης ἡλίῳ καὶ ξηραίνεται, χόρτος τε οὖσα
 ἐλέγχεται πρὸς κλίβανον καὶ καῦσιν ἐπιτήδειος. Ὥστε καὶ
 λίαν συμβαίνει ὅπερ Ἡσαΐας ὁ προφήτης, ἀλλὰ μὴν καὶ
 Ἰάκωβος εἰς νουθεσίαν ἡμετέραν ἐξέθετο λέγων· Πᾶσα σὰρξ
 χόρτος, καὶ πᾶσα δόξα ἀνθρώπου ὡς ἄνθος χόρτου· ἐξηράνθη
 ὁ χόρτος, καὶ τὸ ἄνθος αὐτοῦ ἐξέπεσε· καὶ ἡ εὐπρέπεια
 τοῦ προσώπου αὐτοῦ ἀπώλετο. Ἀλλὰ ταῦτα οὐκ εὐχόμενος ὁ
 προφήτης, ἀποφαινόμενος δὲ καὶ ὀργιζόμενος φθέγγεται. Εἰ
 γὰρ καί, Παρέλθοι, οὐκ ἐν εὐχῆς τρόπῳ τὸ ῥῆμα λέγει·
 δηλοῖ δὲ Θεοδοτίων· ἀντὶ γὰρ τοῦ, Παρέλθοι, Παρέλθῃ,
 οὗτος ἐκδέδωκε. Πλὴν ὅτι τοῦ Θεοῦ τῶν ἁμαρτωλῶν καὶ τὴν
 δίκην αὐτοῖς κατὰ καιρὸν ἐπάγοντος ἡ τοῦ παρόντος
 εὐπρέπεια σαθρωθεῖσα ἐλέγχεται· ὡς δηλοῖ τὸ ἑπόμενον·
 Ὅτι ἐξελίπομεν ἐν τῇ ὀργῇ σου, καὶ ἐν τῷ θυμῷ σου
 ἐταράχθημεν. Μετριώτερον τῆς ὀργῆς τὸν θυμὸν εἴωθεν
 αὐτὸς ὁ προφήτης ἐκτίθεσθαι· εἴσῃ δὲ μάλιστα, τοῦτον τὸν
 στίχον αὐτοῦ ἐπερχόμενος· Κύριε, μὴ τῷ θυμῷ σου ἐλέγξῃς
 με, μηδὲ τῇ ὀργῇ σου παιδεύσῃς με. Τὸν μὲν γὰρ ἔλεγχον
 τῷ θυμῷ, τὴν δὲ μετὰ τὸν ἔλεγχον παιδείαν, δηλαδὴ τὴν
 τιμωρίαν, τῇ ὀργῇ προσεκύρωσεν. Ὅθεν καὶ νῦν ἀπὸ μὲν τῆς
 ὀργῆς φησιν ἡμᾶς ἐκλείπειν, τουτέστι, διαφθείρεσθαι· ἀπὸ
 δὲ τοῦ θυμοῦ ταράττεσθαι· ὁ δὲ ταραχθεὶς οὐ πάντως
 διαφθείρεται, ἀλλ’ ἐὰν σωφρονήσας ἐπιστρέψῃ, κερδαίνει
 τὴν ὀργὴν καὶ τὴν ἐξ αὐτῆς ἔκλειψιν· ὥσπερ ὁ ἐλεγχθείς,
 ἐὰν μεταβάληται, τὴν παιδείαν διαλαθεῖν δυνήσεται. Ἔθου
 τὰς ἀνομίας ἡμῶν ἐναντίον σου. Πρῶτον μὲν ὅτι ἀπεχθῶς
 πρὸς τὰς ἁμαρτίας ὡς δίκαιος καὶ ἐναντίως κέκτηται·
 ἔπειτα ὡς κριτὴς ἐν ὀφθαλμοῖς ἔχει καθάπερ τὰ
 κατορθώματα, οὕτως καὶ τὰ πλημμελήματα. Ὁ αἰὼν ἡμῶν εἰς
 φωτισμὸν τοῦ προσώπου σου. Οὐδὲν γὰρ τῶν ἐν αὐτῷ
 λανθάνει τὸν Θεόν, καὶ διὰ τοῦτο εἰς φωτισμὸν αὐτῷ
 εἶναι, τουτέστι, τοῦ προσώπου πεφανερῶσθαι λέγεται. Καὶ
 εἰς φωτισμόν ἐστι τοῦ προσώπου τοῦ Θεοῦ· δηλαδὴ τοῦ
 Χριστοῦ, παρ’ αὐτοῦ φωτισθῆναι δεόμενος. Ὅτι πᾶσαι αἱ
 ἡμέραι ἡμῶν ἐξέλιπον. Πῶς; Τοῖς μετὰ [ταῦτα] μάνθανε. Ἐν
 τῇ ὀργῇ σου ἐξελίπομεν. Ὀργισθέντος γὰρ τοῦ Θεοῦ ἡνίκα ὁ
 Ἀδὰμ ἐν παραδείσῳ παρήκουσεν, αὐτοί τε ἡμεῖς ἐξελίπομεν,
 καὶ πᾶσαι ἡμῶν αἱ ἡμέραι, τουτέστιν, ὅλος ἡμῶν ὁ βίος
 ἐξέλιπε, θάνατον ἐφ’ ἡμῖν τοῦ κριτοῦ καταδικάσαντος. Τὰ
 ἔτη ἡμῶν ὡσεὶ ἀράχνη ἐμελέτων. Ἔπρεπε γὰρ τοιαῦτα τῷ
 προφήτῃ μελετᾷν καὶ φιλοσοφεῖν, καὶ τὸν ἀνθρώπινον βίον
 ὡς ἀράχνην διανοεῖσθαι, διηνεκῶς τοῦτο περὶ ἑαυτοῦ
 λογιζόμενον· ἐντεῦθεν γὰρ καὶ τὰ λυπηρὰ καρτερεῖν, καὶ
 τῶν δοκούντων εἶναι χρηστῶν περιφρονεῖν, ὡς σαθρὰν
 ἐχόντων τὴν ὑπόστασιν, ἔμελλεν. Αἱ ἡμέραι τῶν ἐτῶν ἡμῶν
 ἐν αὐτοῖς ἑβδομήκοντα ἔτη. Ἐν αὐτοῖς, τουτέστιν, ἐνίων·
 ὀλίγοι γὰρ ἀριθμὸν ἐτῶν τῶν εἰρημένων φθάνουσιν. Ἐὰν δὲ
 ἐν δυναστείαις, ὀγδοήκοντα ἔτη. Δυναστείαν καλεῖ τὴν
 εὐρωστίαν τοῦ σώματος. Σύμμαχος δὲ ἀντὶ τοῦ, Ἐν
 δυναστείαις, Ἐν παραδόξῳ, ἐκδέδωκε δεικνὺς ὡς οὐκ εἶναι
 εὐχερὲς εἰς τοσοῦτον ἡλικίας προκόψαι καὶ τὸν εὔρωστον.
 Καὶ τὸ πλεῖον αὐτῶν κόπος καὶ πόνος. Ἄρα τοίνυν ἀράχνην
 τὸν βίον ἐκάλεσε τὸν ἀνθρώπινον· τοῦτο μὲν ὡς πρὸς
 ὀλίγον ἀρκοῦντα καιρόν· τὸ γὰρ ἀσθενές, τῆς ἀράχνης
 ἴδιον· τοῦτο δὲ ὡς κόπον καὶ πόνον εἰς ἀνωφελὲς ἔχοντα·
 πολλῷ γὰρ κόπῳ καὶ μόχθῳ καὶ ἡ ἀράχνη διὰ τὸ λίαν λεπτὸν
 τῶν ὑφασμάτων συνετίθετο· ἀλλ’ ὅμως ἀνωφελὴς ὁ ἐπ’
 αὐτοῖς πόνος· εἰς οὐδὲν γὰρ ἀποβαίνει χρήσιμον. Ἀνθ’
 ὅτου δὲ ἐν ἑβδομήκοντα τῶν ἀνθρωπίνων ἐτῶν τὸν ἀριθμὸν
 περιέγραψε, καίτοι πολλῶν εἰς ἑκατὸν ἔτη φθανόντων καὶ
 πλείονα, ἢ πάντως ὅσα τὸν ὀγδοηκοστὸν ἀριθμὸν ὑπερπέσῃ, οὐδαμῶς ἀριθμεῖσθαι
 ἠξίωσεν, ὡς περιττῶν τῷ βίῳ τυγχανόντων, εἰς γῆρας
 ἐλαυνόντων ὑπερήμερον, ὅπερ αὐτοὺς μικροῦ τοῖς νεκροῖς
 παραπλησίους καθίστησιν. Ὅτι ἐπῆλθε πραότης ἐφ’ ἡμᾶς,
 καὶ παιδευθησόμεθα. Πραότητα καλεῖ τὴν ἐφ’ ἡμῖν παρὰ τοῦ
 Θεοῦ ἐξελθοῦσαν ἀπόφασιν· Γῆ εἶ, καὶ εἰς γῆν ἀπελεύσῃ.
 Πραῦναι γὰρ ὁ Θεὸς τὰς προλαβούσας τιμωρίας βουλόμενος
 (φημὶ δὲ τόν, Ἐν ἱδρῶτι τοῦ προσώπου σου φαγῇ τὸν ἄρτον
 σου· καὶ τό, Ἀκάνθας καὶ τριβόλους ἀνατελεῖ σοι ἡ γῆ),
 τέλος ἡμῖν τοῦτον ἐπινοεῖ τὸν θάνατον, ᾧ σφόδρα
 παιδευσόμεθα, οὐ τιμωρούμενοι τοσοῦτον, ὅσον
 ὠφελούμενοι· ἐλπίδι γὰρ τοῦ θανάτου πολλὰ τῶν κακῶν τῶν
 ἐντεῦθεν ἐκκλίνομεν. Τίς γινώσκει τὸ κράτος τῆς ὀργῆς
 σου, καὶ ἀπὸ τοῦ φόβου σου τὸν θυμόν σου
 ἐξαριθμήσασθαι; 
 γʹ. Ἐνταῦθα τό, Τίς, οὐκ ἐπὶ ἀδυνάτῳ, ἀλλ’ ἐπὶ τῷ
 σπανίῳ ὁ προφήτης ἐξέλαβεν· ὡς τό, Τίς ἀναβήσεται εἰς τὸ
 ὄρος τοῦ Θεοῦ; καί, Τίς ἐστιν ἄνθρωπος ὁ θέλων ζωήν;
 Σπανίους γὰρ τούτους ὁμοῦ καὶ μακαρίους ἐπαπορήσας
 δείκνυσιν. Ὥσπερ δὴ καὶ ἐνταῦθα· τὸ γὰρ γινώσκειν τὸ
 δυνατὸν τῆς ὀργῆς τοῦ Θεοῦ, καὶ ἀπὸ τοῦ φόβου αὐτοῦ,
 δηλαδὴ διὰ τὸν φόβον αὐτοῦ, τὸν θυμὸν αὐτοῦ
 ἐξαριθμεῖσθαι, τουτέστι, πολυπραγμονεῖν καὶ
 ἀναλογίζεσθαι, ἁμαρτημάτων ἀποχήν, κατόρθωσιν δὲ τῶν
 ἀρετῶν ἐργάζεται. Τὴν δεξιάν σου οὕτως γνώρισόν μοι, καὶ
 τοὺς πεπαιδευμένους τῇ καρδίᾳ ἐν σοφίᾳ. Δεξιὰν τοῦ Θεοῦ
 τὸν Χριστὸν καλεῖ· πεπαιδευμένους τῇ καρδίᾳ ἐν σοφίᾳ,
 τουτέστιν, ἐν τῷ Χριστῷ (Χριστὸς γὰρ Θεοῦ δύναμις καὶ
 Θεοῦ σοφία), τοὺς ἀποστόλους· οὐδὲ γὰρ εἶπε, Γλώττῃ
 πεπαιδευμένους, ἀλλά, Καρδίᾳ, ὅπερ τῶν ἀποστόλων ὡς
 θεοφόρων ἴδιον, οἵτινες καὶ νοῦν ἔχουσι Χριστοῦ, καθάπερ
 καὶ Παῦλος ἔλεγε. Γνωρισθῆναι τοίνυν, τουτέστιν,
 ἀποκαλυφθῆναι τὸν Χριστὸν καὶ τοὺς ἀποστόλους, ὡς
 ἐκεῖθεν ἡμῶν ἁμαρτανόντων τὴν σωτηρίαν πρεσβεύεται. Ἀλλὰ
 γὰρ εἰπών, Οὕτως γνώρισον, εἶτα τὸ πῶς μὴ ἐπαγαγών,
 δῆλός ἐστιν εἰπεῖν μὲν θελήσας τὸν τρόπον καθ’ ὃν τὸν
 Χριστὸν ἀποκαλυφθῆναι προσεύχεται, ἢ ἐν ὕψει τυχόν, ἢ ἐν
 ταπεινώσει, ἐπαπορήσας δὲ ποῖον ἐκλέξασθαι προσῆκε. Τὸ
 μὲν γὰρ ὕψος αὐτὸν ποιεῖ τοῖς ἀνθρώποις ἀπρόσιτον·
 εὐκαταφρόνητον δὲ ἡ ταπείνωσις· διόπερ ὁ Χριστὸς
 ἑκατέρου τὸ μέσον ἐκλέλεκται, τὸ ταπεινὸν τῶν παθῶν
 θεραπεύων τοῖς θαύμασιν. Ἐπίστρεψον, Κύριε (ἕως πότε),
 καὶ παρακλήθητι ἐπὶ τοῖς δούλοις σου. Οὐκ αὐτὸν
 ἐπιστρέψαι τὸν Θεόν, ἀλλ’ ἡμᾶς ἐπιστρέψαι, τουτέστι
 διορθῶσαι πρεσβεύεται. Ἢ καὶ τὸν Θεὸν ἐπιστρέψαι
 βούλεται, ἵνα ἐπιστραφεὶς ὡς ποιμὴν τὰ ῥεμβόμενα πρόβατα
 ἐπιβλέψηται, ἐφ’ οἷς καὶ παρακληθῆναι αὐτὸν τοῦτον διὰ
 τὴν πλάνην βούλεται. Ἕως πότε δὲ λέγει οὐκ ἐγκαλῶν, ἀλλ’
 ὡς ὑπεροδυρόμενος τὴν ἀναβολὴν τοῦ Θεοῦ, καὶ δεῖξαι
 [βουλόμενος] τάχους τὰ ἡμέτερα χρῄζοντα. Ἐνεπλήσθημεν τὸ
 πρωῒ τοῦ ἐλέους σου, Κύριε· καὶ ἠγαλλιασάμεθα καὶ
 εὐφράνθημεν ἐν πάσαις ταῖς ἡμέραις ἡμῶν. Οὔπω τὴν
 προσευχὴν ὁ προφήτης ἐπλήρωσεν· ἔτι γὰρ αὐτῆς ἐν τοῖς
 στίχοις τοῖς ἑπομένοις ἔχεται· καὶ ὡς ἀκουσθεὶς ὅμως τὰ
 παρόντα ἐφθέγξατο, ἐν οἷς ἐμπλησθῆναι τοῦ ἐλέους τοῦ
 Θεοῦ, τουτέστι, δαψιλῶς ἀπολαῦσαι, σεμνύνεται·
 ἐμπλησθῆναι δὲ Τὸ πρωΐ, ἤτοι τὸν καιρὸν λέγων τῆς τοῦ
 Σωτῆρος ἀναστάσεως, Λίαν πρωΐ, καθά φησιν ὁ Μάρκος,
 γενόμενον· ἢ καὶ τὸν παρόντα βίον, ἐν ᾧ τὸ ἔλεος τοῦ
 Θεοῦ τοῖς ἀνθρώποις ὁ Χριστὸς ἐπεδήμησεν· οὗ καὶ τῶν
 ἀγαθῶν ὡς πολλῶν ἐνεπλήσθημεν· ἐφ’ οἷς ἠγαλλιασάμεθα καὶ
 εὐφράνθημεν πάσας τὰς ἡμέρας, ἅστινάς ποτε τῷ λαῷ τῶν
 Ἰουδαίων συνέβαινε χρόνον τινὰ δυναστεύοντι καὶ πάλιν
 ὑπὸ τοὺς ἐχθροὺς γινομένῳ καὶ δουλεύοντι· τοῦτο γὰρ
 συνεχῶς ἐν τῇ βίβλῳ τῶν Κριτῶν εὑρήσεις ἱστορούμενον.
 Εὐφράνθημεν ἀνθ’ ὧν ἡμερῶν ἐταπείνωσας ἡμᾶς, ἐτῶν ὧν
 εἴδομεν κακά. Ποίας ἡμέρας, ἢ πάντως ταύτας, ἃς
 ἐτελοῦμεν ὑπὸ τὴν δουλείαν τῶν εἰδώλων αἰνίττεται, ἐν
 αἷς ἡμᾶς ἐταπείνωσε συγχωρήσας δουλεύειν τοῖς ἡμετέροις
 ποιήμασι; Τότε πολλὰ κακά τε καὶ διάφορα εἴδομεν, οὐ
 μόνον εἰς τὸν Ποιητὴν βλασφημοῦντες, ἀλλὰ καὶ τῆς φύσεως
 ἀγνοοῦντες τὰ δίκαια· τοὺς γὰρ υἱοὺς καὶ τὰς θυγατέρας
 τοῖς δαιμονίοις ἐθύσαμεν. Καὶ ἴδε ἐπὶ τοὺς δούλους σου
 καὶ ἐπὶ τὰ ἔργα σου, καὶ ὁδήγησον τοὺς υἱοὺς αὐτῶν. Ὁρᾷς
 πάλιν πῶς τὴν προσευχὴν ἀνέλαβεν; Τί δὲ ὅλως
 προσεύχεται; Ἐφορᾷν ἡμᾶς τὸν
 Θεὸν καὶ τὰ ἔργα τὰ ἡμέτερα. Ἐπόψεται δὲ ἡμᾶς καὶ
 δούλους οἰκείους ἕξει, ὅταν αὐτῷ [αὐτοῦ τῷ] νόμῳ (τοῦτο
 γὰρ δούλων ἴδιον) ὑπακούσωμεν· τότε ἡμῶν ἐπισκοπεῖν καὶ
 τὰ ἔργα ὡς ἀγαθὰ ἀνέξεται. Ὁδηγήσει δὲ ἡμᾶς καὶ τοὺς
 υἱοὺς ἡμῶν τοὺς τῆς σαρκός, ἀλλὰ μὴν καὶ τοῦ πνεύματος,
 ὡς παρὰ χρηστῶν χρηστὰ διδασκομένους καὶ τῇ παρὰ Θεοῦ
 χειραγωγίᾳ θεασάμενος πρέποντας. Καὶ ἔστω ἡ λαμπρότης
 Κυρίου τοῦ Θεοῦ ἡμῶν ἐφ’ ἡμᾶς, καὶ τὰ ἔργα τῶν χειρῶν
 ἡμῶν κατεύθυνον ἐφ’ ἡμᾶς. Ἐὰν γὰρ τῆς λαμπρότητος τοῦ
 Θεοῦ, τῆς ἐλλάμψεως τοῦ Πνεύματος δηλαδή, μεταλάβωμεν,
 ἧς μετασχόντες οἱ ἅγιοι ἰδίαν καὶ αὐτοὶ λαμπρότητα
 κέκτηνται (φησὶ γάρ· Ἐν τῇ λαμπρότητι τῶν ἁγίων σου· ἐκ
 γαστρὸς πρὸ ἑωσφόρου γεγέννηκά σε)· Τὰ ἔργα τῶν χειρῶν
 ἡμῶν, αἱ πράξεις, ἐρεῖς, ἐφ’ ἡμᾶς, τουτέστιν ὑπὲρ ἡμῶν,
 παρὰ Θεοῦ κατευθύνονται, οὕτως κατὰ νόμον τὸν παρ’ αὐτοῦ
 πραττόμεναι, ὥστε καὶ πρὸς ἡμᾶς ὅπερ εἴρηται τοῖς
 ἀποστόλοις λέγεσθαι· Οὕτως λαμψάτω τὸ φῶς ὑμῶν ἔμπροσθεν
 τῶν ἀνθρώπων, ὅπως ἴδωσι τὰ καλὰ ὑμῶν ἔργα καὶ δοξάσωσι
 τὸν Πατέρα ὑμῶν τὸν ἐν τοῖς οὐρανοῖς. Καὶ τὸ ἔργον τῶν
 χειρῶν ἡμῶν κατεύθυνον. Ἄρα τὴν ἐλεημοσύνην ὁ ψαλμῳδὸς
 αἰνίττεται· αὕτη γὰρ ἔργον τῶν χειρῶν τῶν ἡμετέρων
 ἐξαίρετον· διὰ τοῦτο τῶν ἔργων αὐτὸ τῶν πολλῶν ἀφώρισεν,
 ὧν ἐν τοῖς στίχοις τοῖς πρόσθεν ἐμνημόνευσεν, ἰδιάζον
 ὥσπερ ἀξίωμα τῇ ἐλεημοσύνῃ περιθεῖναι βουλόμενος, ἧς
 κατευθυνούσης, οὐ τὰ τυχόντα κερδαίνομεν, ἔλεον δὲ τὸν
 παρὰ Θεοῦ καὶ συμπάθειαν· Μακάριοι γὰρ οἱ ἐλεήμονες, ὅτι
 αὐτοὶ ἐλεηθήσονται.

Αἶνος ᾠδῆς τῷ Δαυΐδ , ἀνεπίγραφος παρ’
 Ἑβραίοις. Ψαλμὸς ϟʹ. 
 
 αʹ. Οἱ μὲν ἄλλοι τῶν ἑρμηνευτῶν τὸν ψαλμὸν ἀνεπίγραφον
 ἔχουσι. Πλὴν οὐ τούτου χάριν ἀθετεῖσθαι τὴν ἐπιγραφὴν
 προσῆκε· θέσθαι δὲ αὐτῇ μᾶλλον. Ἔστι γὰρ τῶν
 Ἑβδομήκοντα, οἳ διὰ τῆς πρὸς ἀλλήλους συμφωνίας ἐδήλωσαν
 τὴν γενομένην αὐτοῖς χορηγίαν τοῦ Πνεύματος, ὑφ’ ἧς καὶ
 τὸν παρόντα ψαλμὸν αἶνον ᾠδῆς τῷ Δαυΐδ , τουτέστιν,
 ἔπαινον ᾠδῆς ἀναγκαίως ἐπέγραψαν. Σφόδρα γὰρ αὐτοῦ
 ταύτην μάλιστα χρὴ τὴν μελῳδίαν περιέπειν, μεγάλα καὶ
 θαυμαστὰ περιέχουσαν. Ὁ κατοικῶν ἐν βοηθείᾳ τοῦ Ὑψίστου,
 ἐν σκέπῃ τοῦ Θεοῦ τοῦ οὐρανοῦ αὐλισθήσεται. Βοήθεια τοῦ
 Ὑψίστου ἡ παρ’ αὐτοῦ νομοθεσία· εἰς συμμαχίαν γὰρ ἡμῖν
 τὴν κατὰ πολεμίων τῶν ἀοράτων δέδοται. Κατοικεῖ τοίνυν
 ἐν ταύτῃ ὁ κατὰ σκοπὸν τὸν ἐν αὐτῇ πολιτευόμενος. Οὗτος
 Ἐν σκέπῃ τοῦ Θεοῦ τοῦ οὐρανοῦ αὐλισθήσεται· κατὰ τὸ
 μέλλον εὔδηλον· σύνοικος γὰρ ἔσται Θεῷ, καὶ τὰς αὐτὰς
 μονὰς οἰκήσει τῷ ποιητῇ τοῦ οὐρανοῦ, ἢ καὶ ὑπ’ αὐτοῦ τοῦ
 Θεοῦ, οὐχὶ δέ τινος τῶν δημιουργημάτων σκεπασθήσεται.
 Ἐρεῖ τῷ Κυρίῳ· Ἀντιλήπτωρ μου εἶ καὶ καταφυγή μου, ὁ
 Θεός μου, καὶ ἐλπιῶ ἐπ’ αὐτόν. Εἰκότως· ὁ γὰρ κατὰ τὰς
 ἐντολὰς τοῦ Θεοῦ πολιτευόμενος, οὗτος ὡς ἐλπίζων ἐπ’
 αὐτῷ παῤῥησιάζεται, καὶ ἀντιλήπτορα μὲν αὐτὸν ἕξει,
 πνευματικῶς πρὸς τοὺς πολέμους τοὺς νοητοὺς ἱστάμενος·
 ἐὰν δὲ καὶ ἀσθενὴς ᾖ, οὐ τῆς ἀντιλήψεως τοῦ Θεοῦ
 ἡττηθείσης, ἀλλ’ αὐτὸς τῇ ῥᾳθυμίᾳ γεγονὼς ἀσθενέστερος,
 Ἐρεῖ τῷ Θεῷ· Καταφυγή μου εἶ. Καὶ οὐχ ἁμάρτῃς λέγων, ἀπὸ
 τοῦ φθάσαντος βίου παῤῥησιαζόμενος. Ὅτι αὐτὸς ῥύσεταί με
 ἐκ παγίδος θηρευτῶν καὶ ἀπὸ λόγου ταραχώδους. Παγὶς
 θηρευτῶν, ἀλλὰ μὴν καὶ λόγος ταραχώδης, συμβουλὴ πᾶσα
 πρὸς τὰ φαῦλα προτρέπουσα, καὶ τῶν ἀπατωμένων θολοῦσα
 τὰς ψυχὰς ταῖς ἡδοναῖς, οὕτω τε παιδεύουσα. Ταύτης ἡμᾶς
 ὁ Θεός, ὅταν ἐπ’ αὐτὸν καταφύγωμεν, ῥύεται· οὐκέτι γὰρ
 ἡδοναῖς παγιδευθῆναι δυνάμεθα, οὐδενὸς λόγου τὰ ἐν τῷ
 κόσμῳ πάντα συγκρίσει τῇ πρὸς Θεὸν εὑρίσκοντες. Ἐν τοῖς
 μεταφρένοις αὐτοῦ ἐπισκιάσει σοι, καὶ ὑπὸ τὰς πτέρυγας
 αὐτοῦ ἐλπιεῖς. Καὶ τίνος χάριν εἰς τὸ οἰκεῖον πρόσωπον
 ἀναλαβὼν ὁ προφήτης τὰ φθάσαντα, νῦν ὡς ἑτέρῳ προσφωνῶν
 διαλέγεται. ἢ πάντως, ὅτι πρὸς τὸν ἐξ ἐθνῶν λαὸν τὰ νῦν
 εἰρημένα διατάττεται, παιδαγωγῶν αὐτόν, τίνι τρόπῳ τῶν
 τυραννούντων δαιμόνων περιγενέσθαι δυνήσεται; Καὶ ποίαν
 αὐτῷ συμμαχίαν ὁ Θεὸς ἐπαγγέλλεται; Φησὶ δέ, πρώτην ἀπὸ
 νόμου καὶ προφητῶν· ταῦτα γάρ ἐστι τοῦ Θεοῦ τὰ
 μετάφρενα, ἐπειδήπερ ἐν αὐτοῖς καθάπερ ἐν μεταφρένοις
 τὴν γνῶσιν τὴν ἰδίαν ἀπέθετο· ἐν τούτοις ἐπισκιάζει τὸν
 αὐτῷ προσερχόμενον, οὐ
 συγχωρῶν αὐτὸν ὑπὸ τοῦ τοῦ διαβόλου κατακαυθῆναι
 καύσωνος. Διὸ καὶ Παῦλος σκιὰν ἔχειν τὸν νόμον ἐξέθετο.
 Πτέρυγες τὸ Εὐαγγέλιον· ἐπειδὴ ὁ κατὰ ταῦτα
 πολιτευόμενος, καθάπερ ὑπόπτερος γεγονώς, ἀπὸ γῆς εἰς
 οὐρανὸν κουφίζεται. Ὑπὸ ταύτας τοίνυν ἐλπίζειν χρή,
 τουτέστι, τὴν εἰς Θεὸν ἐλπίδα τοιαύτην ἔχειν, οἷον τὸ
 εὐαγγελικὸν διατάττεται πρόσταγμα, ὥστε μὴ ἐλπίζειν ἐπὶ
 Θεὸν καὶ μαμωνᾶν, ἀλλ’ ἐπὶ Θεῷ μόνῳ· οὕτω γὰρ οὐδὲν ὑπὸ
 αἰσθητῶν ἐχθρῶν ἢ νοητῶν βλαβῆναι δυνησόμεθα. Ὅπλῳ
 κυκλώσει σε ἡ ἀλήθεια αὐτοῦ. Ὅπλον τοῦ ἀψευδοῦς ἰσχυρὸν
 ἡ ἀλήθεια· πλὴν ἀλλὰ γὰρ ὄντως ἀλήθεια τοῦ Θεοῦ ὁ
 Χριστός, ὡς πολλάκις εἰρήκαμεν· τούτου ὅπλον ὁ σταυρός,
 ὑφ’ οὗ κυκλούμενοι πάντα πόλεμον θαῤῥοῦμεν, πάντα ἐχθρὸν
 τροπούμεθα· δηλοῖ δὲ τὰ ἐχόμενα. Οὐ φοβηθήσῃ ἀπὸ φόβου
 νυκτερινοῦ, ἀπὸ βέλους πετομένου ἡμέρας. Φόβος
 νυκτερινός, ὁ τῶν ἡδονῶν τῆς σαρκός· ἐν σκότει γὰ
 ἐπιτίθεται μάλιστα· βέλος ἐν ἡμέρᾳ πετόμενον, ἡ
 πλεονεξία· οὗτος γὰρ αὐτοῖς ὁ καιρὸς εἰς πτῆσιν,
 τουτέστιν εἰς ἐργασίαν, εὔκαιρος. Ἑκάτερον δὲ ὅμως ἐπὶ
 τῆς ἐφόδου τῶν δαιμόνων νόησον· οὗτοι γὰρ ἐν νυκτὶ
 φοβεῖν ἡμᾶς εἰώθασι, συνεργοῦντος αὐτοῖς τοῦ σκότους εἰς
 τὰ φόβητρα· ἐν ἡμέρα δὲ ἵπτανται· εἰσὶ γὰρ ἀέριοι· οὐ
 μὴν ἠρεμοῦσι, δίκην δὲ βελῶν τοῖς ἀφυλάκτοις καὶ γυμνοῖς
 τῶν ὅπλων τῆς σαρκὸς ἐπιτίθενται. Ἀπὸ πράγματος ἐν
 σκότει διαπορευομένου, ἀπὸ συμπτώματος καὶ δαιμονίου
 μεσημβρινοῦ. Θεωρεῖς ὅτι περὶ δαιμόνων αὐτῷ καὶ τὰ
 φθάσαντα εἴρηται; Ὧν ἐπειδὴ πολλαὶ διαφοραὶ τυγχάνουσι
 (πολλὰ γὰρ ἀπάτης ὑποτρέχουσι σχίσματα), Ἀπὸ πράγματός,
 φησιν, ἐν σκότει διαπορευομένου, τουτέστιν, ἀφ’
 οἱουδηποτοῦν ἐν σκότει τὴν πρᾶξιν καὶ τὴν πορείαν
 ἔχοντος. Τοῦτο γὰρ εἰπὼν καθολικῶς, τῶν ἀντικειμένων
 ἐπεμνήσθη δυνάμεων, αἵτινες τῷ σκότῳ χαίρουσι καὶ
 κοινωνίαν πρὸς τὸ φῶς διὰ κακίαν οὐκ ἔχουσιν· ὅθεν καὶ
 εἰς τὸ σκότος τὸ ἐξώτερον ἀπάγεσθαι μέλλουσιν· ἀλλὰ μὴν
 καὶ τὸ μεσημβρινὸν μέρος τῆς ἡμέρας διώκουσιν· ἠρεμεῖν
 γὰρ κατ’ ἐκεῖνον τὸν καιρὸν οἱ πλεῖστοι τῶν ἀνθρώπων
 εἰώθασι. Κλέπται δὲ ὄντες καὶ λῃσταί, τὰς συνεχεῖς ὄψεις
 τῶν ἀνθρώπων δεδοίκασιν, εὐλαβούμενοι τὸ τῆς ἡμετέρας
 εἰκόνος ἀξιόπιστον· ὅθεν περὶ τάφους ὡς, τὰ πολλά, καὶ
 βορβόρους, χώρους τε τοὺς ἄλλους τοὺς ἐρήμους τῶν
 ἀνθρώπων ἠσχόληνται. Τούτου χάριν καὶ κατὰ τὸ μέσον ἡμῖν
 τῆς ἡμέρας συμπεσεῖν καὶ συναντῆσαι θρασύνονται.
 Πεσεῖται ἐκ τοῦ κλίτους σου χιλιὰς καὶ μυριὰς ἐκ δεξιῶν
 σου, πρὸς σὲ δὲ οὐκ ἐγγιεῖ. Ὅπλα δικαιοσύνης δεξιὰ καὶ
 ἀριστερὰ Παῦλος ἡμᾶς ἐδίδαξεν ὁ ἀπόστολος· δόξαν καὶ
 ἀτιμίαν, δυσφημίαν καὶ εὐφημίαν, καὶ τὰ τούτοις ἑπόμενα.
 Ἐν τούτοις αἱ ἐναντίαι δυνάμεις πολεμούμεναι πίπτουσιν·
 ἀλλὰ τοῖς μὲν εὐωνύμοις ἐλάττονες, τοῖς δεξιοῖς δὲ
 πλείονες. Διόπερ, Ἀπὸ τοῦ κλίτους σου(ὅπερ εὐώνυμον
 μέρος ὁ προφήτης τὸ παρὸν ἐνόησε· δῆλον δὲ ἀφ’ ὧν αὐτὸ
 πρὸς τὸ δεξιὸν διεστείλατο) χιλιάδας ἐχθρῶν πεσεῖσθαί
 φησιν· ἀπὸ δὲ τοῦ δεξιοῦ μυριάδας. Καὶ μὴ θαυμάσῃς· ἀρχὴ
 μὲν γὰρ τῆς τῶν δαιμόνων πτώσεως τὰ τῶν εὐσεβούντων
 παθήματα· μαρτύρων οἱονεὶ καὶ ὅσοι τοὺς μαρτυρικοὺς
 ἀγῶνας ἐζήλωσαν. Τὰ πάθη μὲν τοῖς ὅπλοις τοῖς εὐωνύμοις
 τέτακται· ἐντεῦθεν καὶ πρότερον τοὺς ἐξ ἀριστερῶν
 ἠρίθμησε πίπτοντας. 
 βʹ. Ἀλλ’ ὅμως αἱ πλεῖσται δυνάμεις τῶν εἰδώλων ταῖς
 ὕστερον γενομέναις τιμαῖς τῶν εἰς Χριστὸν εὐσεβούντων
 καθῃρέθησαν. Οὕτω δὲ τὴν νύχην καὶ τὴν καθαίρεσιν τῶν
 ἐχθρῶν ἀκμητὶ κατορθοῦσθαί φησιν, ὥστε μηδὲ ἐγγίζειν
 πρὸς ἡμᾶς συστάδην εὐλαβουμένους μάχεσθαι. Πλὴν τοῖς
 ὀφθαλμοῖς σου κατανοήσεις. καὶ ἀνταπόδοσιν ἁμαρτωλῶν
 ὄψει. Εἰ καὶ πόῤῥωθέν, φησι, καὶ ἀφανῶς πολεμοῦσι ὡς
 ἀόρατοι, ἀλλ’ ὅμως τοῖς ὀφθαλμοῖς τὰ κατ’ αὐτῶν
 θεωρήσεις ἐγειρόμενα τρόπαια, καὶ τὴν εἰς αὐτοὺς παρὰ
 τῶν ἠπατημένων γινομένην ἀνταπόδοσιν. Οἱ γὰρ πρότερον
 τεκταίνοντες εἴδωλα, νῦν καθαιροῦσιν εἴδωλα· οἱ πρότερον
 οἰκοδομοῦντες ναούς, νῦν ἐμπιπρῶσι ναούς· οἱ πρότερον τὰ
 ἔργα τῶν χειρῶν αὐτῶν θεοποιοῦντες νῦν αὐτὰ χερσὶν
 οἰκείαις καταβάλλουσι. Καὶ πῶς ταῦτα κατώρθωται ἄκουε·
 τὸ πρόσωπον γὰρ τῆς ἀνθρωπότητος ὁ προφήτης
 ἀποκρινόμενος ἔταξεν· Ὅτι σύ, Κύριε, ἡ ἐλπίς μου.
 Εὐγνωμοσύνης ὁμοῦ καὶ ἀληθείας τὰ ῥήματα. Τῇ γὰρ εἰς
 Θεὸν ἐλπίδι τὸν πρὸς τὰς ἀρχάς, πρὸς τὰς ἐξουσίας, πρὸς
 τοὺς κοσμοκράτορας τοῦ σκότους κατωρθώσαμεν πόλεμον, οὐκ ἂν ἄλλως ἐγκρατεῖς
 γενόμενοι τῶν ἀσάρκων οἱ σαρκικοί. Τὸν Ὕψιστον ἔθου
 καταφυγήν σου. Οὐ προσελεύσεται πρὸς σὲ κακά, καὶ μάστιξ
 οὐκ ἐγγιεῖ ἐν τῷ σκηνώματί σου. Καλὴν προσωποποιίαν ὁ
 προφήτης εἰσήγαγεν· ἀποδεξάμενος γάρ, ὅτι τῷ Θεῷ τὴν
 αἰτίαν ἀνέθηκε τῆς νίκης ὁ νενικηκὼς ἄνθρωπος, ἀλεῖψαι
 καὶ τοῖς λόγοις αὐτὸν τοῖς παροῦσιν εὐκόπησεν
 [ἐσκόπησεν]. Οὐδὲ γὰρ μόνον φησὶ μὴ κατισχύειν αὐτοῦ
 κακά, ἀλλὰ μηδὲ ὅλως προσελεύσεσθαι, φόβῳ τοῦ
 ἐνοικοῦντος καὶ προασπίζοντος Θεοῦ· ὅνπερ ἑαυτοῦ
 Καταφυγήν, ἢ Οἰκητήριον, ὥσπερ οἱ ἄλλοι τῶν ἑρμηνευτῶν
 ἐκδεδώκασιν, ἔθετο. Οὕτως ἀγαθὸν μέγα τὸ καταφεύγειν ἐπὶ
 Θεόν. Διὸ καὶ Ἱερεμίας ἔλεγεν· Εὐλογημένος ὁ ἄνθρωπος ὃς
 πέποιθεν ἐπὶ Κύριον, καὶ ἔσται Κύριος ἐλπὶς αὐτοῦ. Πῶς
 γὰρ οὐκ εὐλογημένος, ᾧ τὰ κακὰ μὲν οὐδὲ ὅλως
 προσέρχεται, μάστιξ δὲ οὐκ ἐγγιεῖ τῷ σκηνώματι αὐτοῦ,
 τουτέστι, τῷ σώματι; Οὕτω γὰρ αὐτὸ καὶ Παῦλος ἐκάλεσεν·
 Καὶ γὰρ οἱ ὄντες ἐν τῷ σκήνει, στενάζομεν βαρούμενοι,
 ἐφ’ ᾧ οὐ θέλομεν ἐκδύσασθαι, ἀλλ’ ἐπενδύσασθαι· ἵνα
 καταποθῇ τὸ θνητὸν ὑπὸ τῆς ζωῆς. Διατί δὲ οὐκ ἐγγιεῖ
 μάστιξ; Ἐπειδὴ τὸ μαστίζεσθαι, τῶν ἁμαρτωλῶν ἴδιον· ὁ δὲ
 καταφυγὼν ἐπὶ Θεόν, ἐν τοῖς ἁμαρτωλοῖς οὐκ ἔσται, καὶ
 εἰκότως οὐ μαστίζεται. Ὅτι τοῖς ἀγγέλοις αὐτοῦ
 ἐντελεῖται περὶ σοῦ, τοῦ διαφυλάξαι σε ἐν πάσαις ταῖς
 ὁδοῖς σου. Ἐπὶ χειρῶν ἀροῦσί σε, μήποτε προσκόψῃς πρὸς
 λίθον τὸν πόδα σου. Υἱὸς ἄρα Θεοῦ ὁ καταφεύγων ἐπὶ Θεὸν
 εὑρίσκεται· τοσαύτη γὰρ ἡ τῶν νῦν εἰρημένων ἀξία· εἰς
 τὸν Χριστὸν ταῦτα ὁ Ἐναντίος ἐξέλαβεν, ἡνίκα βαλεῖν
 αὐτὸν ἄνωθεν κάτω πειράζων ἐξῄτησεν. Ὁρᾷς δὲ καὶ αὐτὸς
 ὡς οὐχ ἑνί φησιν ἀγγέλῳ, ἀλλὰ πολλοῖς τὸν Θεὸν περὶ τοῦ
 καταφυγόντος ἐπ’ αὐτὸν ἐντέλλεσθαι, ὥστε πάσας μὲν αὐτοῦ
 τὰς ὁδοὺς διαφυλάττειν, ἐπὶ χειρῶν δὲ αἴρειν, δηλαδὴ
 διαβαστάζειν. Οὐ τοίνυν φρουροῦσι μόνον, ἀλλὰ καὶ
 χειραγωγοῦσι τοὺς εὐσεβοῦντας ἄγγελοι, ἵνα μὴ τοὺς πόδας
 προσκόψωσι· καὶ ὑπηρετεῖσθαι τὸν κάτω ὑπὸ τῶν ἄνω
 δυνάμεων ἔταξε, τιμῇ τῆς εἰκόνος, ἧς ὁ κάτω περίκειται.
 Σὺ δὲ καὶ ἀγγέλους θεοφόρους νόησον, τοὺς ἔχοντας τὴν
 τοῦ Θεοῦ γνῶσιν καὶ ἐν πάσαις ἡμᾶς ταῖς ὁδοῖς, τουτέστι
 ταῖς πολιτείαις, φυλάττοντας καὶ χειραγωγοῦντας, ἵνα μὴ
 τῷ λίθῳ τοῦ προσκόμματος καὶ τῇ πέτρᾳ τοῦ σκανδάλου
 προσκόψωμεν. Ὅτι γὰρ ἀγγέλους ἡμῖν ὁ Θεὸς τοὺς
 διδάσκοντας αὐτοῦ τὴν γνῶσιν καὶ ἀπαγγέλλοντας
 κατεστήσατο, ἄκουε τοῦ Μαλαχιὴλ λέγοντος· Χείλη ἱερέως
 φυλάξεται γνῶσιν, καὶ νόμον ἐκζητήσουσιν ἐκ στόματος
 αὐτοῦ, ὅτι ἄγγελος Κυρίου παντοκράτορός ἐστιν. Ἐπὶ
 ἀσπίδα καὶ βασιλίσκον ἐπιβήσῃ, καὶ καταπατήσεις λέοντα
 καὶ δράκοντα. Τὰς πονηρὰς δυνάμεις διὰ τῶν εἰρημένων
 λογισμῶν αἰνίττεται, ἐν αἷς τῆς κακίας ὁ ἰὸς καθάπερ
 τοῖς ἑρπετοῖς ἀπόκειται. Ὅθεν καὶ ὁ Κύριος ἔλεγεν· Ἰδοὺ
 δέδωκα ὑμῖν τὴν ἐξουσίαν πατεῖν ἐπάνω ὄφεων καὶ σκορπίων
 καὶ ἐπὶ πᾶσαν τὴν δύναμιν τοῦ ἐχθροῦ. Ὁ τοίνυν πατῶν τὸν
 θυμόν, λέοντα πατεῖ· θυμικὸν γὰρ τὸ ζῶον. Διόπερ καὶ
 Σολομών φησιν· Ἀπειλὴ βασιλέως ὁμοία θυμῷ λέοντος.
 Ὡσαύτως ὁ τὰς ἡδονὰς πατῶν καὶ τὴν ἄλλην κακίαν, ἀσπίδα
 καὶ βασιλίσκον πατεῖ καὶ δράκοντα. Αἱ γὰρ ἡδοναὶ τῆς
 σαρκός, καὶ πᾶσα ἡ κατὰ τὸν βίον πονηρία, ἀναγκαίως τοῖς
 ἑρπετοῖς τοῖς συρομένοις εἰς τὴν γῆν παρεικάζεται. Τάχα
 δὲ βασιλίσκον κυρίως πατεῖ ὁ τὸν φθόνον πατῶν ὡς ἐν
 κακίᾳ βασιλεύοντα· ὁμοῦ δὴ καὶ τὸ ζῶον ὁ βασιλίσκος ἐν
 ὀφθαλμῷ τὸν ἰὸν ἔχειν, ὥσπερ δὲ καὶ οἱ βάσκανοι
 λέγονται. Ὅτι ἐπ’ ἐμὲ ἤλπισε, καὶ ῥύσομαι αὐτόν· σκεπάσω
 αὐτόν, ὅτι ἔγνω τὸ ὄνομά μου. Ἐπειδὴ μεγάλα ὁ ψαλμῳδὸς
 ἐφθέγξατο, μικροῦ δὲ καὶ ἄπιστα, τὰς οὕτω πονηρὰς
 δυνάμεις καὶ ἰσχυράς, ὥστε λέοντι καὶ δράκοντι καὶ
 ἀσπίδι καὶ βασιλίσκῳ παραβάλλεσθαι, ἅπερ ὅλων ἐστὶ τῶν
 θηρίων χαλεπώτερα, ταύτας ὑφ’ ἡμῶν πατεῖσθαι φήσας, ἰδοὺ
 τὸν Θεὸν βεβαιοῦντα τὸ εἰρημένον παρέστησε, καὶ ὅπλον
 ἡμῖν ἄτρωτον τὴν εἰς αὐτὸν ἐλπίδα δεικνύοντα, ὑφ’ ἧς
 ῥυόμεθα μὲν τῶν ἐχθρῶν, εἰ φθάσαντες ὑπ’ αὐτὸν γενώμεθα·
 σκεπόμεθα δέ, ὥστε μηκέτι παρ’ αὐτῶν ἐπιβουλεύεσθαι·
 μόνον ἐὰν τοῦ Θεοῦ ἐπιγνῶμεν τὸ ὄνομα, τουτέστιν, εἰ
 αὐτῷ εὐγνωμόνως προσκυνήσωμεν ἔργῳ καὶ λόγῳ, γλώττῃ καὶ
 γνώμῃ, λογισμοῖς ἄρα καὶ πράξεσι. Γινώσκει γὰρ βασιλέα
 οὐχ ὅστις μόνῃ τῇ ἀκοῇ παρέλαβεν, ἀλλ’ ὅστις αὐτῷ
 προσφέρεται, ὃν τρόπον χρηστῷ βασιλεῖ προσφέρεσθαι
 [δεῖ]. Κεκράξεται πρός με, καὶ ἐπακούσομαι αὐτοῦ. Τί δὲ τούτου μακαριώτερον,
 Θεὸν ἔχειν εἰς βοήθειαν ἕτοιμον, παρεσκευασμένον τοῖς
 ἐχθροῖς ἀντιτάττεσθαι; Μετ’ αὐτοῦ εἰμι ἐν θλίψει,
 ἐξελοῦμαι αὐτὸν καὶ δοξάσω αὐτόν. Οὐκοῦν ἡ θλίψις οὐκ
 ἔτι θλίψις, ἀλλὰ χαρὰ καὶ δόξα διὰ τὸν συνοικοῦντα καὶ
 κοινωνοῦντα γίνεται, καὶ τοῖς θλίβουσιν εἰς τοὐναντίον ὁ
 σκοπὸς περιίσταται. Ὥσπερ καὶ τῷ Ναβουχοδονόσορ, ἡνίκα
 τοὺς παῖδας τῇ καμίνῳ τοῦ πυρὸς ὡς διαφθείρων ἐνέβαλεν·
 οἱ δέ, οὐ μόνον τῆς ἀπειληθείσης διαφθορᾶς ἐξήρθησαν,
 ἀλλὰ παρὰ τοῦ ἀπειλήσαντος τυράννου προσεκυνήθησαν.
 Μακρότητα ἡμερῶν ἐμπλήσω αὐτόν· τοῦ μέλλοντος αἰῶνος
 δηλαδὴ τὴν ἀπόλαυσιν· ἡ γὰρ ἐνταῦθα τῶν ἀνθρώπων ζωὴ ὅση
 τις ἂν ᾖ, ἐλαχίστη πρὸς τὴν ἐκείνης σύγκρισιν. Καὶ δείξω
 αὐτῷ τὸ σωτήριόν μου. Σωτήριον ἐρεῖς μέν, ὅτι καὶ τὴν
 σωτηρίαν, ἥνπερ οἱ πεπιστευκότες ἐπὶ Θεὸν ἐν ἐκείνῳ τῷ
 κριτηρίῳ σώζονται· ἐρεῖς δὲ μάλιστα τὸν Χριστόν, ὅς ἐστι
 τοῦ Πατρὸς σωτήριον· ἐν αὐτῷ γὰρ τὸ γένος τὸ ἡμέτερον
 ἔσωσε. Τοῦτον ἡμῖν ἄρα δείξειν ὑπέσχετο· ἡ γὰρ τῶν
 εὐσεβούντων ἐλπίς, πρόσωπον αὐτὸν εἰς πρόσωπον
 [βλέπειν], ὥσπερ καὶ Παῦλος Κορινθίοις ἐξέθετο.

Ψαλμὸς ᾠδῆς τῷ Δαυῒδ εἰς τὴν ἡμέραν τοῦ
 προσαββάτου ϟαʹ. 
 
 αʹ. Ἀνώνυμος ὁ ψαλμός, οὐκ ἀνεπίγραφος· ἐπιγραφὴν μὲν
 ἔχει δηλοῦσαν τὴν ὑπόθεσιν, τὸ δὲ ὄνομα τοῦ μελῳδήσαντος
 ἔκρυψε. Καὶ τίς ἡ αἰτία, ἡ ἐπιγραφὴ δηλοῖ. Ἐπειδὴ γὰρ
 εἰς τὴν ἡμέραν τοῦ σαββάτου ἀπονεμηθεὶς ὁ ψαλμὸς οὗτος
 ἐτύγχανε, ὡς πάντων αὐτῶν τῶν ψαλμῳδῶν ᾀδόντων, εἰκότως.
 οὔτε τῷ Δαυΐδ , ἀλλὰ οὐδὲ τῷ Ἀσάφ, οὐδὲ τῶν υἱῶν Κορέ,
 οὐδὲ ἄλλου τινὸς (κοινὸς γὰρ ἦν) ἀναγέγραπται· ἐκείνου
 δήλου τυγχάνοντος, ὅτι τῷ Δαυῒδ καθάπερ καὶ τῶν λοιπῶν
 ψαλμῶν ἡ προφητεία διέφερεν. Ἀγαθὸν τὸ ἐξομολογεῖσθαι τῷ
 Κυρίῳ, καὶ ψάλλειν τῷ ὀνόματί σου, Ὕψιστε. Πῶς γὰρ οὐκ
 ἀγαθὸν ἐξομολογεῖσθαι τῷ ἀγαθῷ καὶ χρηστευομένῳ τοὺς
 ὁμολογοῦντας, οὐδαμῶς δὲ κολάζοντι; Εἰδὼς γὰρ τὰ
 ἡμέτερα, ἡδέως ὅμως αὐτὰ παρὰ τῶν ὁμολογούντων
 διδάσκεται, ἐπικόψαι μὲν τοῖς ἐχθροῖς τὴν καθ’ ἡμῶν
 κατηγορίαν, ἡμᾶς δὲ δικαιῶσαι διὰ τῆς ὁμολογίας
 βουλόμενος. Δίκαιος γὰρ ἐν πρωτολογίᾳ ἑαυτοῦ κατήγορος.
 Πλὴν ἀλλ’ ἀναγκαίως πρότερον ἐξομολογεῖσθαι, καὶ τότε
 ψάλλειν ἐκέλευσεν· ἐπειδὴ χρὴ τὸν Θεὸν ἀπὸ καρδίας
 ὑμνεῖν καθαρᾶς. Πῶς δὲ ἄλλως τις τῶν ἁμαρτημάτων, ἀλλ’
 οὐ [ἢ] διὰ τῆς ἐξαγορεύσεως ἀπαλλαγεὶς καθαίρεται; Τί
 δέ, Ψάλλειν ἀγαθόν; Τουτέστιν ἐπωφελὲς καὶ χρήσιμον. Τοῦ
 ἀναγγέλλειν τὸ πρωῒ τὸ ἔλεός σου, καὶ τὴν ἀλήθειάν σου
 κατὰ νύκτα. Ἡμέρας καὶ νυκτὸς τὴν περὶ τοῦ Θεοῦ μελέτην
 ἐντέλλεται· Πρωῒ γὰρ εἰπών, τὴν ἡμέραν ἐδήλωσε. Πλὴν
 ἀλλὰ τῇ νυκτὶ τὴν ἀλήθειαν μελετᾷν ἐπεκλήρωσε, φόβον
 ἡμῖν κατὰ τὸν καιρὸν ἐκεῖνον ἐμποιῶν καὶ κατάνυξιν, ἵν’
 ἐπειδήπερ ὡς τὰ πολλὰ τῇ νυκτὶ πρὸς ἡδονὰς καὶ βουλὰς οἱ
 πολλοὶ τῶν ἀνθρώπων ἀποκέχρηνται, ἀναμνησθέντες τοῦ Θεοῦ
 τὴν ἀλήθειαν φοβερὰν οὖσαν τοῖς ἁμαρτάνουσι, πάσης
 ἀτόπου πράξεως καὶ ἀθεμίτου διανοήσεως παύσωνται· ἐὰν δέ
 τι καὶ πλημμελήσωσιν, ἐλθόντες εἰς τὸ πρωΐ, τουτέστιν,
 ἡμέρας γενομένης, μηδαμῶς ἀπαγορεύσωσιν, ἀλλὰ τὸ τοῦ
 Θεοῦ μελετήσαντες ἔλεος, ἵδωσιν εἰς μετάνοιαν, ὑφ’ ἧς
 ἐλεεῖσθαι μόνης οἱ ἁμαρτωλοὶ δύνανται. Εἶτα πῶς ψάλλειν,
 πῶς ἀναγγέλλειν ὀφείλομεν; Ἐν ψαλτηρίῳ δεκαχόρδῳ, μετ’
 ᾠδῆς ἐν κιθάρᾳ. Ἐξ ἑκατέρας Διαθήκης, τῆς εὐαγγελικῆς
 καὶ νομικῆς, τὴν μελέτην εἶναι τῷ ψάλλοντι τὸ ἔλεος καὶ
 τὴν ἀλήθειαν βούλεται. Διὰ τοῦτο ψαλτηρίου καὶ κιθάρας
 ἐμνημόνευσεν· ἀλλὰ καὶ ψαλτήριον μὲν ἐνταῦθα δεκάχορδον
 εἰπών, τὴν νομικὴν Διαθήκην ᾐνίξατο· δέκα γὰρ ἐντολαὶ τῷ
 νόμῳ. Ἐπεὶ δὲ τῇ κιθάρᾳ ἀπένειμε τὴν ᾠδήν, τὴν Καινὴν δὲ
 πάντως, περὶ ἧς αὐτὸς οὗτος ὁ ψαλμῳδὸς ἐν ἄλλῳ μέρει τῆς
 προφητείας ἔλεγεν· Ὁ Θεός, ᾠδὴν καινὴν ᾄσομαί σοι, ἐν
 ψαλτηρίῳ δεκαχόρδῳ ψαλῶ σοι· ἄρα τὴν εὐαγγελικὴν
 Διαθήκην αἰνίττεται. Τίνος δὲ χάριν ὀργάνοις διπλοῖς εἰς
 μελῳδίαν κέχρηται; Ὅτι εὔφρανάς με, Κύριε, ἐν τῷ
 ποιήματί σου, καὶ ἐν τοῖς ἔργοις τῶν χειρῶν σου
 ἀγαλλιάσομαι. Διπλᾶ, φησίν, ἔχω τὰ ἀγαθά· διὰ τοῦτό μοι
 διπλᾶ τὰ τῆς δοξολογίας ἐσπούδασα ὄργανα. Εὐφραινόμεθα
 γὰρ ἐν τῷ ποιήματι τοῦ Θεοῦ, ἐν τῷ κάλλει τοῦ οὐρανοῦ,
 ἐν τῇ ποικιλίᾳ τῶν ἄστρων, ἐν τοῖς ἀπὸ τῆς γῆς ἀγαθοῖς,
 ἐν τῇ ἐργασίᾳ τῆς θαλάσσης. Ταύτῃ γὰρ τῇ λέξει χαρακτηρίζειν ἡ θεία Γραφὴ σύμπαν
 τοῦτο τὸ ὁρώμενον εἴωθεν. Δηλοῖ δὲ Σολομὼν ἐν τῷ
 Ἐκκλησιαστῇ λέγων· Ἔδωκα τὴν καρδίαν μου εἰς πᾶν ποίημα
 τὸ πεποιημένον ὑπὸ τὸν ἥλιον. Ἔργα τῶν χειρῶν τοῦ Θεοῦ,
 ἡμεῖς αὐτοί. Αἱ χεῖρές σου ἐποίησάν με, καὶ ἔπλασάν με,
 φησὶν αὐτὸς ἐν ἑτέρῳ ψαλμῷ. Φησὶ δὲ καὶ Ἡσαΐας· Καὶ νῦν,
 Κύριε, πατὴρ ἡμῶν σὺ εἶ· ἡμεῖς δὲ πηλός, καὶ σὺ πλάστης
 ἡμῶν· ἔργα τῶν χειρῶν σου πάντες ἡμεῖς. Ἐπὶ τῇ κτίσει
 τοίνυν εὐφραινόμεθα, ὡς ἔχοντες αὐτῆς τὴν ἀπόλαυσιν· ἐφ’
 ἑαυτοῖς δὲ ἀγαλλιώμεθα· ὅπερ μεῖζόν ἐστι τοῦ
 εὐφραίνεσθαι, καὶ μάλα εἰκότως, ὅτι τυγχάνοντες πήλινοι
 κτῆσιν τοσαύτην εἰς ἀπόλαυσιν ἔχομεν· ἔτι δὲ καὶ υἱοὶ
 τοῦ Ποιητοῦ χρηματίζομεν. Ὡς ἐμεγαλύνθη τὰ ἔργα σου,
 Κύριε! σφόδρα ἐβαθύνθησαν οἱ διαλογισμοί σου. 
 βʹ. Ἐμεγαλύνθη τὰ ἔργα τοῦ Θεοῦ, οὐκ αὐτὰ τῷ μεγέθει
 προκόψαντα, ἀλλ’ ἡμῶν τῇ περὶ αὐτὰ γνώσει προκοψάντων,
 καὶ δυνηθέντων αὐτῶν, ὅσον ἐγχωρεῖ, καταλαβεῖν τὸ
 μέγεθος· μᾶλλον δὲ δυνηθέντων γνῶναι περὶ αὐτῶν ὅτι
 πάρεστι [πέρ ἐστιν] ἀκατάληπτα. Ἀλλὰ μὴν καὶ οἱ
 διαλογισμοὶ αὐτοῦ, τουτέστιν, αἱ περὶ ἡμῶν βουλαί, ἅπερ
 ἐφ’ ἡμῖν οἰκονομεῖ καὶ λογίζεται, τοσοῦτον ἐβαθύνθησαν,
 ὥστε τὸν Παῦλον λέγειν· Ὦ βάθος πλούτου καὶ σοφίας καὶ
 γνώσεως Θεοῦ! ὡς ἀνεξερεύνητα τὰ κρίματα αὐτοῦ, καὶ
 ἀνεξιχνίαστοι αἱ ὁδοὶ αὐτοῦ! Ἀλλ’ ὥσπερ οἱ δίκαιοι διὰ
 ταῦτα δοξάζουσι καὶ τὸν Θεὸν ἐφ’ ἑαυτοῖς ὑπερβαλλόντως
 θαυμάζουσιν· οὕτως οἱ ἁμαρτωλοὶ διὰ τὴν ἄνοιαν ἐπ’
 αὐτοῖς, ἀλλὰ μὴν καὶ διὰ τὴν γενομένην ἐξ ἀνοίας
 προσκόπτουσιν· δηλοῖ δὲ τὸ ἑπόμενον· Ἀνὴρ ἄφρων οὐ
 γνώσεται, καὶ ἀσύνετος οὐ συνήσει ταῦτα. Ἄφρονος γάρ
 ἐστι τὸ μὴ παραχωρεῖν τῇ σοφίᾳ τοῦ Θεοῦ, μηδὲ γινώσκειν,
 ὅτι πάντα μετὰ δικαιοσύνης κυβερνᾷ, μετὰ ἰσότητος
 διέπει, συμφερόντως οἰκονομεῖ, κἂν ἡμεῖς πρὸς καιρὸν τὰς
 τῶν γινομένων αἰτίας ἀγνοήσωμεν. Πόθεν δὲ ὅμως τὸ
 προσκόπτειν τοῖς ἀσυνέτοις γίνεται, τοῖς μετὰ ταῦτα
 ἐγνώρισεν. Ἐν τῷ ἀνατεῖλαι ἁμαρτωλοὺς ὡσεὶ χόρτον, καὶ
 διέκυψαν πάντες οἱ ἐργαζόμενοι τὴν ἀνομίαν, ὅπως ἂν
 ἐξολοθρευθῶσιν εἰς τὸν αἰῶνα τοῦ αἰῶνος. Ἡ γὰρ τῶν
 ἀμαρτωλῶν ἀνατολή, τουτέστι, πρόσκαιρον ἔχει εὐπρέπειαν.
 Ἀνατολὴν δὲ αὐτὴν οὐ διὰ τὴν λαμπρότητα ἐκάλεσεν, ἀλλ’
 ἵνα μάθῃς ὅτιπερ αὐτὴν καὶ δυστυχίαι διαδέχονται, Ἀπατᾷ
 τοὺς ἀνοήτους καὶ ἄφρονας, καὶ περὶ Θεοῦ ὡς ἀπρονόητον
 καταλιπόντος τὸν κόσμον παρασκευάζει λογίζεσθαι, οὐ
 προσέχοντας, ὅτι εἰ καὶ ἀνατέλλουσιν ἁμαρτωλοί, ἀλλ’
 ὡσεὶ χόρτος, ὡς ἅμα τῷ ἀνθῆσαι μαραίνεσθαι, Πλὴν ἀλλὰ τῇ
 τούτων εὐπραγίᾳ πάντες οἱ τὴν ἀσέβειαν ἐργαζόμενοι
 διακύπτουσι. Θαῤῥοῦντες γὰρ ἑαυτοὺς ἐμφανίζουσιν· ἡ
 παῤῥησία δὲ αὐτοῖς αἰτία ὀλέθρου αἰωνίου εὑρίσκεται· τοῦ
 γὰρ πράττειν τὰ κακὰ τὸ παῤῥησιάζεσθαι ἐπ’ αὐτοῖς
 χαλεπώτερον. Σὺ δὲ Ὕψιστος εἰς τὸν αἰῶνα, Κύριε.
 Πολλάκις μὲν εἴρηται αἰῶνα τὸν παρόντα βίον ὑπὸ τούτου
 μάλιστα τοῦ προφήτου προσαγορεύεσθαι, ἐν ᾧ φησιν εἶναι
 τὸν Θεὸν Ὕψιστον, τουτέστιν, ἀκατάληπτον· τοῦτο γὰρ διὰ
 τοῦ ὕψους αἰνίττεται· ἀεὶ μὲν ὄντα, νῦν δὲ καὶ μᾶλλον.
 Ἐν γὰρ τῷ μέλλοντι, εἰ καὶ μὴ τὸ πᾶν, πολὺ δὲ ὅμως, ὡς
 πρὸς τὴν παροῦσαν γνῶσιν, τῶν κριμάτων τοῦ Θεοῦ
 καταληψόμεθα. Διόπερ καὶ Παῦλός φησιν· Ἐκ μέρους
 γινώσκομεν, καὶ ἐκ μέρους προφητεύομεν· ὅταν δὲ ἔλθῃ τὸ
 τέλειον, τότε τὸ ἐκ μέρους καταργηθήσεται Ἄρτι γινώσκω
 ἐκ μέρους, τότε δὲ ἐπιγνώσομαι, καθὼς ἐπεγνώσθην. —Ὅτι
 ἰδοὺ οἱ ἐχθροί σου, Κύριε, ὅτι ἰδοὺ οἱ ἐχθροί σου
 ἀπολοῦνται, καὶ διασκορπισθήσονται πάντες οἱ ἐργαζόμενοι
 τὴν ἀνομίαν. Διὰ τοῦτό, φησι, νῦν οὐ δυνάμεθα τοῦ Θεοῦ
 καταλαβεῖν τὰ κρίματα, ἐπειδὴ οἱ ἐχθροὶ αὐτοῦ, δηλαδὴ οἱ
 ἁμαρτωλοί, ἐν τῷ μέλλοντι αἰῶνι ἀπόλλυνται· καὶ τότε
 πάντες οἱ ἐργαζόμενοι τὴν ἀνομίαν σκορπίζονται· ὥστε νῦν
 συνηγμένων αὐτῶν καὶ ἑστώτων, καὶ μήπω λαχόντων τὴν
 χρεωστουμένην τοῖς ἁμαρτωλοῖς ἀπώλειαν, ἀπατῶσί τινες
 αὐτοὺς καὶ σφάλλουσιν, ὡς οὐ δίκην δώσουσιν, οἷς ἰκανὴ
 καὶ ἀπ’ ἐντεῦθεν δίκη, ὅτι ἐχθροὶ τοῦ Θεοῦ
 προσαγορεύονται· ἀπειλὴ δὲ μεγίστη, τὸ μὴ μόνον
 ἀπόλλυσθαι, ἀλλὰ γὰρ καὶ σκορπίζεσθαι. Μάτην τοιγαροῦν
 συγγενείας ἑαυτοῖς καὶ φιλίας τὰς ἐπὶ κακίᾳ
 συγκροτουμένας [συνάγουσιν], ἀγνοοῦντες ὡς οὐδὲν τούτων
 ἑστάναι μέχρι πολλοῦ δυνήσεται, τοῦ Θεοῦ πᾶσαν συναγωγὴν
 παρανόμων σκορπίζοντος. Καὶ ὑψωθήσεται ὡς μονοκέρωτος τὸ κέρας μου, καὶ τὸ γῆράς
 μου ἐν ἐλέῳ πίονι. Μονοκέρωτες μέν εἰσιν οἱ δίκαιοι,
 Χριστὸς δὲ κατ’ ἐξοχήν, ἑνὶ κέρατι τῷ σταυρῷ πρὸς τὰς
 δυνάμεις τὰς ἐναντίας χρησάμενος. Οὗτος ἡμῖν κέρας τὴν
 εἰς αὐτὸν πίστιν κατὰ τῶν ἀντιτεταγμένων δεδώρηται· ὅπερ
 ἀνάλογον τῷ Δεσποτικῷ κέρατι, δηλαδὴ τῷ σταυρῷ. τὸ ὕψος
 ἔχει. Καθάπερ γὰρ ὁ σταυρὸς διὰ παθημάτων ἐδοξάσθη,
 οὕτως καὶ ἡ τῶν εὐσεβούντων πίστις διὰ διωγμῶν ὑψοῦται
 καὶ διὰ παθημάτων δοξάζεται. Ἀλλὰ μὴν καὶ τὸ γῆρας ἡμῶν,
 τουτέστι, τὰ ἔσχατα ἐν ἐλέῳ πίονι ὑψοῦται. Ἐν ἐσχάτοις
 γὰρ καιροῖς ὁ δαψιλῶς ἡμᾶς ἐλεῶν καὶ φιλοτίμως
 ἀπήντησεν, ὥστε ἁμαρτωλοὺς καὶ τελώνας εἰς τὴν αὑτοῦ
 βασιλείαν προτρέπεσθαι. Καὶ ἐπεῖδεν ὁ ὀφθαλμός μου ἐν
 τοῖς ἐχθροῖς μου· καὶ ἐν τοῖς ἐπανισταμένοις ἐπ’ ἐμὲ
 πονηρευομένοις ἀκούσεται τὸ οὖς μου. Ἐπειδὴ τοὺς
 δαίμονας ἐχθροὺς ἡμετέρους εἶναι ὁ λόγος πολλάκις
 ὡρίσατο, ἐπεῖδεν ὁ ὀφθαλμὸς ἡμῶν ἐν τούτοις τὴν τῶν
 εἰδώλων πτῶσιν θεωρῶν, τῶν ναῶν τὸν ἐμπρησμόν, τῶν βωμῶν
 τὴν καθαίρεσιν, ἐν οἷς ἡμᾶς εἰς θάνατον ἐσαγήνευσαν.
 Κατὰ τούτων καὶ τὸ οὖς ἡμῶν ἀκήκοεν ὅσα περὶ αὐτῶν
 ἔσεσθαι κατὰ τὸ μέλλον ὁ Ἰησοῦς ἠπείλησεν· οὕτω γὰρ αὐτὰ
 τεθεάμεθα. Τί δέ ἐστι ταῦτα; Ὅτι τὸ πῦρ τὸ αἰώνιον
 ἡτοίμασται τῷ διαβόλῳ καὶ τοῖς ἀγγέλοις αὐτοῦ. Καλῶς δὲ
 αὐτοὺς ἐπανισταμένους ἐκάλεσε, δεικνὺς ὅτι τοσοῦτον
 αὐτῶν ὅσον οἰκετῶν δεσπόται διαφέρομεν. Ἀλλ’ ἐὰν
 ῥᾳθυμήσωμεν, ἠσθενηκότας ὁρῶντες ἢ καὶ ὅλως καθεύδοντας,
 ὃν τρόπον οἰκέται δεσπόταις ἀσθενοῦσιν, καθεύδουσιν,
 ἐπανίστανται. Δίκαιος ὡς φοῖνιξ ἀνθήσει, ὡσεὶ κέδρος ἡ
 ἐν τῷ Λιβάνῳ πληθυνθήσεται. 
 γʹ. Οὐ μάτην τῷ φοίνικι παρεικάζει τὸν δίκαιον, ἀλλ’
 ἐπειδὴ μικρὸν μὲν αὐτοῦ μέρος ἐν τῇ γῇ, ὑπὲρ γῆν δὲ τὸ
 πᾶν, ἀλλὰ μὴν καὶ ὁ καρπὸς εἰς τὸ τρυγηθῆναι τοῖς
 θηρίοις διὰ τὸ δύσβατον τοῦ φυτοῦ καὶ ὑψηλὸν ἀδύνατος.
 Πρὸς τούτοις οὐδὲν ἀπόβλητον ὁ φοῖνιξ, πᾶν δὲ χρειῶδες
 κέκτηται· ὧν ἕκαστον ἀναλαβὼν εἰς τὸν δίκαιον, θαυμάσεις
 τὸ ἀπαραλλαγὲς τῆς εἰκόνος καὶ γνήσιον. Ἀλλὰ μὴν καὶ
 νίκης τοῖς ἀθλοῦσιν ἢ τοῖς τρέχουσι σύμβολον τὰ βαΐα τῶν
 φοινίκων δίδοται· ὥστε οὐκ ἄλλως στεφανωθῆναι κατὰ τὸ
 μέλλον, ἀλλὰ διὰ τῆς δικαιοσύνης δυνάμεθα. Ὅθεν καὶ
 Παῦλος ἔλεγε· Λοιπὸν ἀπόκειταί μοι ὁ τῆς δικαιοσύνης
 στέφανος, ὃν ἀποδώσει μοι ὁ Κύριος ἐν ἐκείνῃ τῇ ἡμέρᾳ, ὁ
 δίκαιος κριτής. Καὶ τίνος ἐρεῖς χάριν, Ὡσεὶ κέδρος ἐν τῷ
 Λιβάνῳ πληθυνθήσεται; Ἐπειδὴ τῶν ἐθνῶν ὁ Λίβανος διὰ τὴν
 ἀκαρπίαν τῶν κέδρων χαρακτὴρ ὑπάρχει καὶ σύμβολον· ἀλλ’
 ὅμως καὶ ἐν τοῖς ἔθνεσιν ἡ τοῦ Θεοῦ δικαιοσύνη
 πληθύνεται. Πολλοὶ μὲν γὰρ προφῆται, πολλοὶ δὲ
 πατριάρχαι, καὶ ἕτεροι θεοφόροι καὶ δίκαιοι ἐκ τοῦ
 Ἰσραὴλ γεγόνασιν· ἀλλ’ ἐπλεόνασαν τὸν τούτων ἀριθμὸν οἱ
 ἐκ τῶν ἐθνῶν ἀναδειχθέντες μάρτυρες, ἐν οἷς εἰς πλῆθος ἡ
 τοῦ Θεοῦ δικαιοσύνη προέκοψεν. Ἀλλὰ καὶ πῶς ἐπλεόνασεν
 ἐν τοῖς ἑξῆς καταμάνθανε· Ἢ ὅτι ὁ φοῖνιξ τὸ ἄνθος λευκὸν
 ἔχει, καὶ τὸν καρπὸν αὐτοῦ, ἕως ἄωρός ἐστι, κεκρυμμένον
 φυλάσσει· ἐπὰν δὲ τοῦτον ἐκθρέψαι βουληθῇ, ἔξω
 παραδεικνύει· οὕτω καὶ ὁ δίκαιος, τὰς ἀρετὰς πρότερον
 λανθάνειν σπουδάζων, ἐπὰν εἰς τὸ τέλειον ἔλθῃ, αὐταὶ
 ἑαυτὰς φανεροῦσι. Πεφυτευμένοι ἐν τῷ οἴκῳ Κυρίου, ἐν
 ταῖς αὐλαῖς τοῦ Θεοῦ ἡμῶν ἐξανθήσουσιν. Ἀντὶ τοῦ,
 Πεφυτευμένοι, Μεταφυτευθέντες ἕτεροι τῶν ἑρμηνευτῶν
 ἐκδεδώκασιν· ὥστε εἶναι σαφές, οὐ τὰς ἁπλῶς κέδρους,
 ἀλλὰ τὰς ἐκ τῆς πλάνης μεταφυτευθείσας ἐν τῷ οἴκῳ τοῦ
 Θεοῦ· περὶ οὗ Παῦλος ἔγραφε πρὸς Τιμόθεον· Ἵνα εἰδῇς πῶς
 δεῖ ἐν οἴκῳ Θεοῦ ἀναστρέφεσθαι, ἥτις ἐστὶν Ἐκκλησία Θεοῦ
 ζῶντος. Ἢ ὅτι ὁ Λίβανος ὄρος ὢν εἰδωλολατρείας, ἕως μὲν
 ἔχει τὰς κέδρους ἐκεῖσε, διαβάλλει αὐτὰς ἡ Γραφή· ἐπὰν
 δὲ μετατεθῶσιν εἰς οἰκοδομὰς ἁγίου ναοῦ, ἐπαινεῖ αὐτάς.
 Σολομὼν γὰρ ἐκ τούτων εἰς τὸν τοῦ Κυρίου ναὸν ἔλαβεν. Ἐν
 ταῖς αὐλαῖς τοῦ Θεοῦ ἡμῶν ἐξανθήσουσι· δηλαδὴ ἐν ταῖς
 ἀνὰ μέρος Ἐκκλησίαις. Οἶκον γὰρ τοῦ Θεοῦ περιεκτικῶς τὴν
 καθόλου Ἐκκλησίαν προσηγόρευσεν· ἢ καὶ οἶκος τοῦ Θεοῦ ὁ
 νόμος, εἰς ὃν οἱ ἀπὸ τῶν ἐθνῶν ἀπὸ τῆς πολιτευσαμένης
 παρ’ αὐτοῖς ἀνομίας μεταφυτευθέντες ἐν ταῖς αὐλαῖς τοῦ
 Θεοῦ, δηλαδὴ ἐν ταῖς ἐντολαῖς ἐξανθεῖν καὶ καρποφορεῖν
 ἔλαχον. Ἔτι πληθυνθήσονται ἐν γήρει πίονι. Οὐκ ἔστι,
 φησίν, αὐτῶν ἡ εὐθηνία πρόσκαιρος. Μήποτε τοῦτό τις περὶ
 τῶν ἐθνῶν διὰ τὸ ἐξανθῆσαι στοχάσηται· ἀλλ’ ἐν γήρᾳ
 λιπαρῷ πληθύνονται καὶ προκόπτουσι· τοῦ γὰρ χρόνου
 προϊόντος πληθύνεται τῶν ἐθνῶν ἡ εὐσέβεια. Καὶ εὐπαθοῦντες ἔσονται τοῦ ἀναγγεῖλαι.
 ὅτι εὐθὺς Κύριος ὁ Θεὸς ἡμῶν, καὶ οὐκ ἔστιν ἀδικία ἐν
 αὐτῷ. Ὁρᾷς δὲ ἀπὸ τοῦ εὐπαθεῖν, τουτέστιν, ἀπὸ τοῦ
 σφριγᾷν καὶ ἀκμάζειν, εἰς ζῆλον προκόπτουσιν. Ἢ καὶ
 εὐπαθεῖν ἐπὶ τῶν πιστῶν κυρίως λεχθήσεται, τὸ παθεῖν
 εὐκόλως ὑπὲρ τούτου, εἰς ὃν καὶ πεπιστεύκασι. Τοιγαροῦν
 τὸ εὐθὲς τοῦ Θεοῦ ἐν τῷ εὐπαθεῖν ἀναγγέλλουσι, καὶ ὅτι
 οὐκ ἔστιν ἀδικία ἐν αὐτῷ. Ὡς γὰρ εὐθὴς καὶ δίκαιος,
 στεφανοῖ τοὺς ὑπὲρ αὐτοῦ πάσχοντας, καὶ βραβείων αὐτοῖς
 ἐξαιρέτων μεταδίδωσι. Πλὴν ἀλλὰ καὶ ἡμεῖς τὸ εὐθὲς τοῦ
 Θεοῦ ἐπιστάμενοι, εὐθεῖς καὶ πρὸς αὐτὸν καὶ πρὸς τὸν
 πλησίον γενώμεθα. μήτε τὰς ἀρετὰς ἐν ὑποκρίσει
 μετερχόμενοι, μήτε τῷ ἀδελφῷ δόλον ἐργαζόμενοι· οὐκ ἔστι
 γὰρ ἀδικία ἐν αὐτῷ τῷ ἡμετέρῳ κριτῇ, ἀλλ’ ἑκάστῳ κατὰ
 τὴν πρᾶξιν οἰκονομεῖ τὸ κριτήριον.

Αἶνος ᾠδῆς τῷ Δαυῒδ εἰς τὴν ἡμέραν τοῦ
 προσαββάτου, ὅτε κατῴκιστο ἡ γῆ. ϟβʹ. 
 
 Οὗτος παρ’ Ἑβραίοις ὁ ψαλμὸς ἀνεπίγραφος· ἐπιγέγραπται
 δὲ τοῖς Ἑβδομήκοντα, οἵτινες αὐτὸν εἰς τὸν ὄντως Δαυΐδ ,
 τὸν ἱκανὸν χειρί, δηλαδὴ τὸν Χριστὸν (τοῦτο γὰρ ὁ Δαυῒδ 
 ἑρμηνεύεται), ἐκλαβεῖν ἠβουλήθησαν. Ἐπειδὴ πρὸς ἔπαινον
 τῷ Χριστῷ, ὁμοῦ δὲ καὶ ᾠδὴν τὰ τῆς προφητείας τῆς
 ἐχομένης σύγκειται. Τὰ γὰρ προοίμια τῆς ἐπιγραφῆς ἐν
 τοῖς ἀκριβεστέροις τῶν ἀντιγράφων οὐ φέρεται· ὅθεν
 αὐτοῖς οὐδὲ χρῆναι προσθεῖναι τὴν ἑρμηνείαν ᾠήθημεν.
 Κύριος ἐβασίλευσεν, εὐπρέπειαν ἐνεδύσατο· ἐνεδύσατο
 Κύριος δύναμιν, καὶ περιεζώσατο. Καὶ πότε ὁ Θεός, ἐρεῖς,
 ὁ πρὸ αἰώνων βασιλεύς, τῆς βασιλείας ἤρξατο; ποίαν δὲ
 ὅλως εὐπρέπειαν ἐνεδύσατο, αὐτὸς ὑπάρχων εὐπρέπεια; Εἰ
 γὰρ ὁ οὐρανὸς καλὸς τοσοῦτον, ὥστε εἶναι ἀκόρεστος, τὸ
 δὲ αὐτὸ καὶ τὰ ἄστρα καὶ τὰ λοιπὰ στοιχεῖα τῆς κτίσεως,
 πῶς οὐχ ὑπερβαλόντως καὶ κατ’ οὐσίαν εὐπρεπὴς ὁ τοσαύτην
 δημιουργήσας εὐπρέπειαν; Ἀλλὰ σαφῶς προφητεύει τοῦ
 Κυρίου τὴν σάρκωσιν. Τούτου γὰρ ἡ σὰρξ εὐπρέπεια δικαίως
 ὀνομάζεται· πρῶτον μέν, ὡς εἰκόνα ἔχουσα τὴν αὐτοῦ·
 ἔπειτα, ὡς ἀναμάρτητος· πρὸς τούτοις, ὅτι ἔπρεπεν αὐτῷ
 ὡς ἀγαθῷ καὶ φιλανθρώπῳ τὸ ἐφ’ ἡμῖν μυστήριον· ὅθεν
 αὐτὸν ὡραῖον κάλλει παρὰ τοὺς υἱοὺς τῶν ἀνθρώπων ἐν
 ἑτέρῳ ψαλμῷ τὸ Πνεῦμα προσηγόρευσε. Ταύτην οὐ μόνον
 εὐπρέπειαν αὐτοῖς, ἀλλὰ καὶ δύναμιν, οὐχ ὅτι δύναμιν ἐξ
 αὐτῆς ὁ δυνατὸς προσέλαβεν, ἀλλ’ ὅτι τὴν ἑαυτοῦ δύναμιν
 ἀγνοουμένην τῷ κόσμῳ δι’ αὐτῆς ἐνεφάνισεν. Ἀλλὰ καὶ [τῷ]
 ἐνδύσασθαι τὸ περιζώσασθαι ἀναγκαίως προσέθηκε, δηλῶν ὡς
 οὐ μόνον ἀνέλαβε δούλου μορφήν, ἀλλὰ τοσοῦτον ἑαυτὸν
 ἀῤῥήτῳ λόγῳ περιέζωσε, τουτέστιν, ἥνωσέ τε καὶ
 περιέσφιγξε τὴν ἀνθρωπότητα, ὥστε ἓν εἶναι τὸν Λόγον καὶ
 σάρκα· διόπερ καὶ σὰρξ γεγενῆσθαι λέγεται· ἀνθ’ ὅτου δὲ
 αὐτῷ ἐσκοπήθη τὸ μυστήριον; Καὶ γὰρ ἐστερέωσε τὴν
 οἰκουμένην, ἥτις οὐ σαλευθήσεται. Ἰδού, φησιν, ἡ αἰτία
 τῆς τοῦ Λόγου σαρκώσεως· σαλευομένην γὰρ τῇ πλάνῃ τὴν
 οἰκουμένην ἐνδημήσας ἐστήριξεν, ὥστε μηκέτι σάλον αὐτῆς
 ἐλπίζεσθαι. Ἐρεῖς δὲ καὶ τὴν Ἐκκλησίαν οἰκουμένην
 (οἰκεῖται γὰρ ὑπὸ τῶν ἀγγέλων καὶ αὐτοῦ τοῦ Θεοῦ· ὅθεν
 αὐτοῦ καὶ οἶκος προσηγόρευται) ἥτις οὐ σαλευθήσεται. Κἂν
 γὰρ ἐπιβουλεύωσι πολλοί, ἐπὶ τὴν πέτραν ὅμως ᾠκοδόμηται,
 Καὶ πύλαι ᾄδου οὐ κατισχύσουσιν αὐτῆς, τὰ τῶν αἱρετικῶν
 στόματα. Ἕτοιμος ὁ θρόνος σου ἀπὸ τότε· ἀπὸ τοῦ αἰῶνος
 σὺ εἶ. Οὐ μόνον εὐπρέπειαν καὶ δύναμιν, ἀλλὰ καὶ θρόνον
 τοῦ Χριστοῦ καλεῖ τὴν ἀνθρωπότητα· περὶ ἧς καὶ προφήτης
 ἕτερος ἔλεγε· Καὶ διορθωθήσεται μετ’ ἐλέους θρόνος, καὶ
 καθιεῖται βασιλεὺς δίκαιος ἐν σκηνῇ Δαυῒδ κρίνων. Ὁ
 ψαλμῳδὸς οὕτως περὶ τοῦ Χριστοῦ προφητεύων φησίν· Ὁ
 θρόνος αὐτοῦ ὡς ὁ ἥλιος ἐναντίον μου. Τὸ μυστήριον
 τοίνυν τῆς τοῦ Κυρίου σαρκώσεως ἀπὸ τότε ἡτοίμασται· Ἀπὸ
 τότε, ἀπὸ τοῦ αἰῶνος, φησί· τουτέστιν, ἀπ’ ἀρχῆς τῆς τοῦ
 κόσμου τοῦ ὁρωμένου κτίσεως. Τότε γὰρ τὸν ἄνθρωπον
 κτίζων, κατ’ εἰκόνα οἰκείαν ἐδημιούργησε, βασιλικὸν αὐτῷ
 χαρακτῆρα περιθείς· ἐγίνωσκε γὰρ ὅτιπερ αὐτὸν
 ἀναλαμβάνειν ἔμελλε· διὸ προσέθηκε, Εἶ, μονονουχὶ λέγων,
 ὁ νῦν σαρκωθείς, Σὺ εἶ, ὁ ἀπ’ αἰῶνος κτίσας κατὰ τὸ σοὶ
 δόξαν καλῶς ἔχειν τὸν ἄνθρωπον. Ἐπῆραν οἱ ποταμοί,
 Κύριε, ἐπῆραν οἱ ποταμοὶ φωνὰς αὐτῶν. Ποταμοὺς νόησον
 τὰς ἐνεργείας τοῦ Πνεύματος· φησὶ γὰρ ὁ Χριστός· Ὁ πιστεύων εἰς ἐμέ,
 καθὼς εἶπεν ἡ Γραφή, ποταμοὶ ἐκ τῆς κοιλίας αὐτοῦ
 ῥεύσουσιν ὕδατος ζῶντος· ὅπερ ὁ εὐαγγελιστὴς ἑρμηνεύων
 ἐπήγαγε· Τοῦτο δὲ ἔλεγε περὶ τοῦ Πνεύματος, οὗ ἤμελλον
 λαμβάνειν οἱ πιστεύοντες εἰς αὐτόν. Αὗται τοίνυν αἱ
 δωρεαὶ τοῦ Πνεύματος ἐπῆραν τὰς ἑαυτῶν φωνάς, τουτέστιν,
 ὕψωσαν· πανταχοῦ γὰρ τῆς γῆς ἐφανερώθησαν, ὡς ἀπὸ ὕψους
 τοῦ οὐρανοῦ φερόμεναι. Ἐπῆραν δὲ διὰ τῆς γλώττης τῶν
 προφητῶν, τῶν ἔμπροσθεν προφητευσάντων εὔδηλον. Ἀροῦσιν
 οἱ ποταμοὶ ἐπιτρίψεις αὐτῶν. Ποίοις ὀργάνοις χρησάμενοι;
 Τοῖς ἀποστόλοις εὔδηλον· ἐπειδὴ καιροῦ νῦν ἐμνημόνευσε
 μέλλοντος, ἐν ᾧ διὰ τῶν ἀποστόλων αἱ δωρεαὶ τοῦ
 Πνεύματος ὑψώθησαν, μάλιστα καὶ τὰς ἑαυτῶν ἐπιτρίψεις,
 τουτέστι, τὰς ἐπάρσεις, ἀνύψωσαν· ἢ καὶ ἐπιτρίψεις τὰ
 Βάθη νοήσεις, ὡς ἐξέδωκε Σύμμαχος· ἢ καὶ Ταπείνωσιν·
 οὕτω γὰρ ἡ πέμπτη καὶ ἕκτη παραδέδωκεν ἔκδοσις· εἴτε δὲ
 τὰ Βάθη τῶν νοητῶν ποταμῶν, τουτέστι τὰ κεκρυμμένα
 μυστήρια τῶν δωρεῶν τοῦ Πνεύματος· εἴτε τὴν Ταπείνωσιν·
 ταπεινὴ γὰρ παρὰ τοῖς πολλοῖς ἡ τοῦ Πνεύματος δόξα· τοὺς
 πλείστους λανθάνουσα, διὰ τῶν ἀποστόλων ὑψοῦται ταῦτα
 καὶ πεφανέρωται.

Ἀπὸ φωνῶν ὑδάτων ........ λείπει ........
 Ψαλμὸς ϟγʹ. 
 
 αʹ. Εὐημερίας τὸ πρόσκαιρον. Σχετλιάζων δὲ ὥσπερ ἐπ’
 αὐτοῖς, τὰ παρόντα ἐφθέγξατο, καὶ δυσανασχετῶν ὅτι
 χρόνος ἐπ’ αὐτοῖς τοῦ Θεοῦ μακροθυμοῦντος τρίβεται· ὥστε
 καὶ καυχᾶσθαι ἐφ’ οἷς ἐχρῆν εὐλαβεῖσθαι καὶ αἰσχύνεσθαι.
 Καὶ τίς αὐτῶν ἡ καύχησις; Φθέγξονται καὶ λαλήσουσιν
 ἀδικίαν, λαλήσουσι πάντες οἱ ἐργαζόμενοι τὴν ἀνομίαν. Οἱ
 γὰρ ἔργων πονηρῶν μὴ φεισάμενοι, λόγων πῶς οὗτοι
 φείσονται; Διόπερ λαλοῦσιν ἀεί, καὶ τοὺς ἄλλους
 ὀλισθῆναι προτρέπονται. Νῦν μὲν λέγουσι, Ποιήσωμεν τὰ
 κακά, ἵνα ἔλθῃ τὰ ἀγαθά· νῦν δέ, Φάγωμεν καὶ πίωμεν,
 αὔριον γὰρ ἀποθνήσκομεν· πάλιν· Οὐκ ἐφορᾷ Κύριος τὴν
 γῆν· καὶ ὅσα τοιαῦτα παρὰ τῶν προφητῶν καταῤῥηθέντες
 εὑρίσκονται. Τὸν λαόν σου, Κύριε, ἐταπείνωσαν, καὶ τὴν
 κληρονομίαν σου ἐκάκωσαν· ἔργοις ποιοῦντες καὶ λόγοις
 ἑκάτερον. Ταπεινοῖ γὰρ τὸν τοῦ Θεοῦ λαὸν καὶ κακοῖ τὴν
 αὐτοῦ κληρονομίαν, δηλαδὴ τὴν ἀνθρωπότητα. οὐ μόνον ὁ
 ἁρπάζων, καὶ τύπτων, καὶ λοιδορῶν, καὶ ἄδικα κρίνων,
 ἀλλὰ καὶ ὁ φαῦλα συμβουλεύων καὶ τὴν παρανομίαν ὡς
 συμφέρουσαν ὑποτιθέμενος. Περὶ ὧν εἴρηται, ὅτι
 Φθείρουσιν ἤθη χρηστὰ ὁμιλίαι κακαί. Ἢ οὐκ ἐταπείνωσαν
 τὸν τοῦ Θεοῦ λαὸν οἱ ἀπὸ τῆς ἐρήμου πεμφθέντες
 κατάσκοποι, παλινδρομῆσαι πρὸς Αἴγυπτον συμβουλεύσαντες;
 Χήραν καὶ ὀρφανὸν ἀπέκτειναν, καὶ προσήλυτον ἐφόνευσαν.
 Οὐχ ὅτι πάντως ξίφει κατ’ αὐτῶν ἢ πολεμικοῖς ἑτέροις
 ὀργάνοις ἐχρήσαντο· ἀναιρεῖ δὲ προσήλυτον καὶ χήραν ὁ
 λαμβάνων τὸν ἀγρὸν ὃν ἔχουσι μόνον, ὁ τροφὴν αὐτοὺς
 ἀποστερῶν τὴν ἐφήμερον, ὁ τὸν οἶκον ἁρπάζων, ᾧ
 σκέπτονται μόνῳ, ὁ διαφθείρων τὸ ἐπ’ αὐτοῖς κριτήριον,
 οἷς πολλὰ καὶ νῦν καὶ παρὰ πολλῶν γίνεται· ὧν πηλίκον
 ἐστὶ τὸ ἁμάρτημα ἀπὸ τῶν ἑξῆς μάνθανε. Καὶ εἶπον, οὐκ
 ὄψεται Κύριος, οὐδὲ συνήσει ὁ Θεὸς τοῦ Ἰακώβ. Ταῦτα κἂν
 μὴ λέγωσιν οἱ ἅρπαγες καὶ παράνομοι τῇ γλώττῃ, ἀλλὰ τῇ
 γνώμῃ λέγουσιν. Οὐ γὰρ ἂν ὀρφανούς, ὧν ἐστι πατὴρ ὁ
 Θεός, οὐδὲ χήρας, ὧν αὐτὸς κριτής, οὐδὲ προσηλύτους, οὓς
 αὐτὸς ἀγαπᾷ, ὡς Μωϋσῆς ὁ νομοθέτης ἔγραψεν, ἁρπάζειν ἢ
 φονεύειν ἐθάῤῥησαν, εἰ μὴ πρὸς τοσοῦτον ἀλαζονείας
 ἐξέπεσον, ὥστε ὑπογράφειν τῷ λογισμῷ, ὅτι λαθεῖν τὸν
 Δημιουργὸν δύνανται, ὅτι τὸν κόσμον ἀπρονόητον ἔταξεν,
 ὅτι οὐκ ἐφορᾷ ὁ Κριτὴς τὰ ἀνθρώπινα· οἷς τὰ ἑξῆς
 ἐπισκώπτων ἐπήγαγεν· Σύνετε δέ, ἄφρονες ἐν τῷ λαῷ, καὶ
 μωροί, ποτὲ φρονήσατε. Ἄφρονας ἔθος τῷ προφήτῃ τούτῳ
 καλεῖν τοὺς περὶ Θεοῦ λογιζομένους βλάσφημα· περὶ ὧν
 φησιν· Εἶπεν ἄφρων ἐν καρδίᾳ αὐτοῦ. Οὐκ ἔστι Θεός.
 Τοιοῦτοί τινες οἱ κατὰ χηρῶν καὶ ὀρφανῶν καὶ προσηλύτων
 πλημμελοῦντες, ἢ καὶ παρανομίαν ἑτέραν ἐργαζόμενοι, οἷς
 ἐπιτιμῶν διὰ μὲν τοῦ προτέρου στίχου συνιέναι
 παρακελεύεται· ἐν δὲ τῷ δευτέρῳ φησί, Ποτὲ φρονήσατε,
 δεικνὺς ὡς ἐὰν μὴ μεταμεληθέντες νῦν φρονήσωσιν, ὕστερον
 οὐ δυνήσονται· Ἐν γὰρ τῷ ᾅδῃ τίς ἐξομολογήσεταί σοι;
 Διόπερ αὐτοὺς καὶ μωροὺς προσηγόρευσεν, ὅτι τὸν τῆς
 ἐπιστροφῆς καιρὸν ῥᾳθυμοῦντες ἀναλί σκουσιν· ὅπερ ἐστὶ μωρῶν
 ἴδιον, οὐκ εἰδέναι καιροῖς προσφόρως οὐδὲ πράγμασι
 χρήσασθαι· ἀλλὰ μηδὲ συνιέναι τὰ πᾶσιν ὁμολογούμενα·
 ἔστι δὲ τὰ ἑπόμενα· Ὁ φυτεύσας τὸ οὗς οὐχὶ ἀκούει, ἢ ὁ
 πλάσας τὸν ὀφθαλμὸν οὐχὶ κατανοεῖ; Διὰ τῶν ὀργάνων καὶ
 τὰς αἰσθήσεις τὰς ἐν αὐτοῖς ἐδήλωσε, τὴν ἀκοήν, τὴν
 θεωρίαν· Θεοῦ γὰρ ἡμῖν ταύτας τε καὶ τὰς ἄλλας αἰσθήσεις
 δημιουργήσαντος, ἔχομεν. Πῶς τοίνυν, φησί, τὸν Θεὸν
 ἐροῦσιν ἀναισθητεῖν πρὸς τὰ ἡμέτερα, ὅστις ἡμῖν καὶ τὸ
 αἰσθάνεσθαι δέδωκεν, οὐκ ἂν δεδωκώς, εἰ μὴ καλὸν
 ἐγίνωσκεν, ὅπερ ἐδίδου; Πᾶν δέ, εἴ τι καλόν, ἐν πρώτῃ
 τάξει παρὰ Θεῷ τῷ πάντων τῶν ἀγαθῶν αἰτίῳ καθέστηκεν. Ὁ
 παιδεύων ἔθνη οὐχὶ ἐλέγξει, ὁ διδάσκων ἄνθρωπον γνῶσιν;
 Ἐρωτᾷ καὶ ταῦτα, οὐχ ὡς ἀμφίβολα, ἀλλ’ ὡς ὁμολογούμενα,
 καὶ διὰ τῶν ἐρωτήσεων αἰσχύνην τοῖς ἀντιλέγουσι φέροντα.
 Εἰ γὰρ ἔθνη πολλὰ παιδεύει, τουτέστι, τὴν ἀνθρωπότητα,
 πῶς οὐχὶ ἐλέγξει τοὺς ἀνὰ μέρος ἁμαρτάνοντας; Παιδεύει
 δὲ πῶς τὰ ἔθνη; Διδάσκων γνῶσιν, φησί· Ποίαν γνῶσιν;
 Δηλαδὴ τοῦ ἀγαθοῦ καὶ τοῦ κακοῦ τὴν διάκρισιν, τοῦ
 βλάπτοντος καὶ τοῦ συμφέροντος. Ταῦτα γὰρ ἡμᾶς αὐτὸς οὐ
 διὰ μελητῶν τινων ἢ διδασκάλων, ἀλλὰ ταῖς φυσικαῖς
 ἐννοίαις ἐδίδαξεν. Ὥστε καὶ διὰ τοῦτο ἐλέγξει
 ἁμαρτάνοντας, τουτέστι, κρινεῖ. Ἄγνοιαν γὰρ τοῦ ἀδίκου ἢ
 τοῦ δικαίου οὐ δυνατὸν ἡμᾶς παρὰ τοῦ Θεοῦ διὰ τοῦ
 φυσικοῦ νόμου, τὸ μέσον ἑκατέρου διδαχθέντας,
 προβάλλεσθαι. Κύριος γινώσκει τοὺς διαλογισμοὺς τῶν
 ἀνθρώπων, ὅτι εἰσὶ μάταιοι. Τοῦτο νῦν οὐ μάτην ὁ
 ψαλμῳδὸς ἐνέταξε· μήποτε δὲ τὸν Θεὸν ἀνέχεσθαι τῶν
 ἀνθρώπων νομίσωμεν, ἀγνοοῦντα πηλίκα ἐν τοῖς λογισμοῖς
 πταίουσι, καὶ ὅσα διανοοῦνται μάταια τῆς εἰς τὸν Χριστὸν
 βλασφημίας ἁπτόμενα. Οὐ τοίνυν ἀγνοεῖ, εἰδὼς δέ, τῷ
 μέλλοντι καιρῷ τὴν κρίσιν τὴν ἐπ’ αὐτοῖς ταμιεύεται· οὐ
 τὴν ἐπὶ πᾶσι· τινὰς γὰρ ἤδη σωφρονίζει, περὶ ὧν τὰ
 ἐχόμενα λέγεται· Μακάριος ἄνθρωπος ὃν ἂν παιδεύσῃς,
 Κύριε, καὶ ἐκ τοῦ νόμου σου διδάξῃς αὐτόν. 
 βʹ. Πολλοῖς τρόποις ὁ παρὰ Θεοῦ παιδευθεὶς μακαρίζεται.
 Πρῶτον μέν, ὅτι βελτίων καὶ σωφρονέστερος γίνεται, ὥστε
 μηκέτι βίον κτηνώδη ζῇν, μηδὲ λογικὸν γεγονότα ἐν τοῖς
 ἀλόγοις τάττεσθαι· ἔπειτα παρὰ τοῦ Θεοῦ παιδευθείς, ὡς
 παρὰ πατρὸς τύπτεται· ὅθεν οὐδὲ τιμωρεῖσθαι, ἀλλὰ
 παιδεύεσθαι λέγεται· τὸ μὲν γὰρ τιμωρεῖσθαι κριτῶν, τὸ
 δὲ παιδεύειν διδασκάλων ἴδιον. Διόπερ ἐπήγαγεν, Ἐκ τοῦ
 νόμου σου διδάξεις αὐτόν, δεικνὺς ὡς οὐκ ὀργιζόμενος ὁ
 Θεὸς παιδεύει, νομομαθῆ δὲ ποιεῖ τὸν παιδευόμενον. Καὶ
 τί τὸ κέρδος; Τοῦ πραῧναι αὐτὸν ἀφ’ ἡμερῶν πονηρῶν ἕως
 οὗ ὀρυγῇ τῷ ἁμαρτωλῷ βόθρος. Μακαρισμὸν οὗτος ὁ προφήτης
 μέγαν ἡγεῖται τῆς κολάσεως τῆς μελλούσης τὴν λύτρωσιν·
 διόπερ ἐν ἑτέρῳ ψαλμῷ λέγει· Μακάριος ὁ συνιὼν ἐπὶ
 πτωχὸν καὶ πένητα· ἐν ἡμέρᾳ πονηρᾷ ῥύσεται αὐτὸν ὁ
 Κύριος. Ὥστε εἰκότως καὶ νῦν μακάριον τὸν παρὰ Θεοῦ
 παιδευόμενον ἔταξεν, ἐπειδὴ ταῖς ἐνταῦθα παιδείαις τὰ
 μέλλοντα διαφεύγει δεινά, καὶ πραότητος ἐν ταῖς πονηραῖς
 ἡμέραις ἀπολαύει, τουτέστι, κατὰ τοὺς καιροὺς ἐν οἷς
 πειρῶνται πόνων οἱ κολαζόμενοι, ἐν οἷς καὶ τῷ ὄντως
 ἁμαρτωλῷ, δηλαδὴ τῷ διαβόλῳ (περὶ οὗ Παῦλος ἔλεγεν, Ἵνα
 γένηται καθ’ ὑπερβολὴν ἁμαρτωλὸς ἡ ἁμαρτία διὰ τῆς
 ἐντολῆς), ὀρύττεται βόθρος. Εὐτρεπίζεται γὰρ αὐτῷ τὰ
 μέλλοντα κολαστήρια, ἅπερ βόθρον ἀναγκαίως ἐκάλεσεν,
 ἐπειδήπερ ἐξ αὐτῶν οὔποτε ἀνακύψαι δυνήσεται, μένει δὲ
 ἐν αὐτοῖς βόθρου δίκην χωννύμενος. Ἐκεῖνο δὲ ὅμως
 ἐπιτηρήσασθαι ἄξιον, ὅτι οὐ τὴν αὐτὴν ἡμέραν πονηράν,
 καὶ πάλιν ἡμέρας πονηρὰς ὁ Δαυῒδ προσηγόρευσεν· ἀλλ’
 ἐκείνη μέν ἐστι καθ’ ἣν ἡ κρίσις γίνεται, ἐξ ἧς ῥύεται
 τὸν ἐλεήμονα, ἐλευθερίαν αὐτῷ τὴν παντελῆ χαριζόμενος·
 αὗται δὲ οἱ τῶν βασάνων καιροί. Ὅθεν αὐτοὺς εἰς πλῆθος
 Ἡμέρας εἰπών, οὐχ Ἡμέραν ἐκδέδωκεν, ἐν οἷς τῷ
 παιδευθέντι πραΰνει, τουτέστι, κουφίζει τὰ βασανιστήρια,
 ἀναλόγως ταῖς παιδείαις ἢ καὶ τῇ ἐπιστροφῇ καὶ
 διορθώσει, ἥτις ἂν ἐκ τῆς παιδείας γένηται. Ὅτι οὐκ
 ἀπώσεται Κύριος τὸν λαὸν αὐτοῦ, καὶ τὴν κληρονομίαν
 αὐτοῦ οὐκ ἐγκαταλείψει. Αἰτίαν ἧς ἕνεκα τοὺς
 μακαριζομένους ἐνταῦθα παιδεύει τὴν παροῦσαν ὁ ψαλμῳδὸς
 ἐπήγαγε. Φειδόμενος γὰρ τοῦ οἰκείου λαοῦ καὶ τῆς ἑαυτοῦ
 κληρονομίας, παιδεύει τινάς, ὅπως αὐτοί τε σωθῶσιν
 ἐπιστραφέντες, καὶ τοῖς ἄλλοις ἐπιστροφῆς ἀφορμὴ καὶ
 ὑπόδειγμα γένωνται. Ὡς εἴγε ἀπωθήσασθαι ἁμαρτά νοντα τὸν λαὸν τὸν
 οἰκεῖον, ἢ καταλιπεῖν τὴν ἑαυτοῦ κληρονομίαν τοῖς
 ἐχθροῖς τοῖς νοητοῖς ἠβούλετο, οὐκ ἂν ἡμᾶς ἐπαίδευεν,
 ἵνα πρὸς τὸ χεῖρον ἐξ ἀδικίας προκόψωμεν. Ὅτι γὰρ ὀργῆς
 ἐστι μεγάλης ἡ ἐγκατάλειψις, ἀκούσῃ τοῦ Θεοῦ πρὸς
 Ἰουδαίους λέγοντος· Οὐκ [μὴ] ἐπισκέψωμαι ὅταν μοιχεύωσιν
 αἱ νύμφαι αὐτῶν, καὶ ὅταν πορνεύσωσιν αἱ θυγατέρες
 αὐτῶν· καὶ πάλιν, Ἐγκαταλέλοιπα τὸν οἶκόν μου, ἀφῆκα τὴν
 κληρονομίαν· ἐγενήθη ἡ κληρονομία μου ἐμοὶ ὡς λέων ἐν
 δρυμῷ. Ἕως οὗ δικαιοσύνη ἐπιστρέψῃ εἰς κρίσιν, καὶ
 ἐχόμενοι αὐτῆς πάντες οἱ εὐθεῖς τῇ καρδίᾳ. Οὐχ ὅτι κατὰ
 τὸ ἐπιστρέψαι δικαιοσύνην εἰς κρίσιν, τὸν λαὸν ὁ Θεὸς
 τὸν οἰκεῖον, ἢ τὴν ἑαυτοῦ κληρονομίαν ἀπώσεται· ἀλλ’
 ἐπειδὴ τὰς παιδείας ἀπόδειξιν τοῦ μὴ ῥᾳθυμεῖν αὐτὸν τῆς
 ἑαυτοῦ κληρονομίας παρέδωκε, μέχρι τίνος τούτων χρεία
 διδάξαι σε τοῖς εἰρημένοις βούλεται. Ὅταν γὰρ Χριστὸς ἡ
 ὄντως δικαιοσύνη ἐπιστρέψῃ εἰς κρίσιν, καὶ καταλιπὼν τὸ
 μακροθυμεῖν. ἐπὶ τὸ κρίνειν τραπῇ, καὶ Πάντες οἱ εὐθεῖς
 τῇ καρδίᾳ, οἱ δίκαιοι δηλαδή, ἐχόμενοι ταύτης,
 τουτέστιν, οὐκ ἐν αὐτῇ ὡς κρινόμενοι, ἀλλὰ
 περιιστάμενοι, ὡς τὸν κρίνοντα δορυφοροῦντες, γένωνται
 (διόπερ οἱ ἄλλοι ἑρμηνευταὶ ἀντὶ τοῦ, Ἐχόμενοι αὐτῆς,
 Ὀπίσω αὐτοῦ ἐκδεδώκασι), τότε αἱ ἀνὰ μέρος ἀργοῦσι
 παιδεῖαι· οὐδὲ γὰρ ὑπομνήσεως, ἀλλ’ ἀνταποδόσεώς ἐστι
 τοῦ Θεοῦ τὸ κριτήριον. Διάψαλμα τούτου χάριν προσέθηκεν,
 ἐπειδὴ τὸν κοινὸν λόγον εἰς οἰκεῖον μετέστησε πρόσωπον.
 Τίς ἀναστήσεταί μοι ἐπὶ πονηρευομένοις, ἢ τίς
 συμπαραστήσεταί μοι ἐπὶ τοῖς ἐργαζομένοις τὴν ἀνομίαν;
 Πόλεμον ἡμῖν ἰσχυρὸν καὶ λίαν ἀκμάζοντα, τὰς πονηρὰς
 δυνάμεις ὁ προφήτης αἰνίττεται, καὶ μονονουχὶ τὰ τοῦ
 Παύλου λέγει· Οὐκ ἔστιν ἡ πάλη πρὸς αἷμα καὶ σάρκα, ἀλλὰ
 πρὸς τὰς ἀρχάς, πρὸς τὰς ἐξουσίας, πρὸς τοὺς
 κοσμοκράτορας τοῦ σκότους, πρὸς τὰ πνευματικὰ τῆς
 πονηρίας· καθ’ ὧν τὴν συμμαχίαν αἰτεῖ καὶ ζητεῖ. Τίς
 κατ’ αὐτῶν, ἡμῖν ἀναστὰς ἐπικουρῆσαι, συμπολεμῆσαι
 δύναται; Μὴ τοίνυν ἀρέσκου τοῖς πονηρευομένοις, μηδὲ
 τέρπου τοῖς ἐργαζομένοις τὴν ἀνομίαν, οἷς ὁ προφήτης οὐ
 μόνον πολεμεῖν παρεσκεύασται, ἀλλὰ καὶ συμπολεμοῦντα
 ζητεῖ, ὅνπερ δὴ καὶ ἐπήγαγεν. Εἰ μὴ ὅτι Κύριος ἐβοήθησέ
 μοι, παρὰ βραχὺ παρῴκησε τῷ ᾅδῃ ἡ ψυχή μου. Μόνου Θεοῦ,
 φησί, τῆς συμμαχίας χρῄζομεν· μόνος ἡμῖν ἐπαμῦναι πρὸς
 τοιαύτην παράταξιν δύναται. Ἄρα δὲ ἀναμνησθεὶς τοῦ
 γεγονότος ἐπὶ τῇ Βηρσαβεὲ παραπτώματος, τὰ παρόντα
 ἐμέλισεν; Εἰ μὴ γὰρ τότε ὁ Θεὸς τὸν Νάθαν ἀποστείλας
 ἐβοήθησε τῷ Δαυΐδ , ἐγείρας αὐτὸν διὰ τῶν ἐκείνου ῥημάτων
 εἰς μετάνοιαν, παροικεῖν αὐτοῦ ἡ ψυχὴ τῷ ᾅδῃ, δηλαδὴ τῷ
 τῆς ἁμαρτίας θανάτῳ, ἐκινδύνευεν. 
 γʹ. Εἰ δὲ δίκαιος ῥᾳθυμῶν τῷ θανάτῳ παροικεῖ, ὁ ἀσεβὴς
 ἐνοικεῖ καὶ κατοικεῖ· Οὐκ ἔστι γὰρ αὐτῷ ἐν τῷ θανάτῳ
 ἀνάνευσις· ἐπειδὴ Ἐμπεσών, καθά φησιν ὁ Σολομών, εἰς
 βάθος κακῶν, καταφρονεῖ. Εἰ ἔλεγον, σεσάλευται ὁ πούς
 μου, τὸ ἔλεός σου, Κύριε, ἐβοήθει μοι. Ὃς γὰρ ἂν ἐπιγνῷ
 καὶ ἐξείπῃ τὸ οἰκεῖον ἁμάρτημα, καὶ σαλευθεὶς μήτε
 ῥᾳθυμήσῃ μήτε ἀπογνῷ, ἀλλ’ ἐν αἰσθήσει γένηται, οὗτος
 τῆς τοῦ Θεοῦ ῥοπῆς καὶ τοῦ ἐλέους παραχρῆμα αἰσθάνεται
 πρὸς βοήθειαν. Κατὰ τὸ πλῆθος τῶν ὀδυνῶν μου ἐν τῇ
 καρδίᾳ μου, αἱ παρακλήσεις σου εὔφραναν τὴν ψυχήν μου.
 Ἰατροῦ καὶ τοῦτο ἐπιστήμονος, ἀνάλογα τοῖς τραύμασιν
 ἐπιβάλλειν τὰ φάρμακα. Ὀδύνας δὲ ἐν τῇ καρδίᾳ, εἴτε τὰς
 ἐπὶ τοῖς ἁμαρτήμασι τοῖς οἰκείοις λύπας τὰς γινομένας ἐξ
 ἐπιστροφῆς καὶ κατανύξεως [λέγοις], εἴτε τὰς ἐπὶ ταῖς
 εὐπραγίαις τῶν ἁμαρτωλῶν, εἴτε τὰς ἐπιφερομένας ἡμῖν
 ἀδίκως ἐπαγωγάς, ἀνάλογον πάσαις ὁ Θεὸς παρέχει τὴν
 παράκλησιν. Οἱ μὲν γὰρ ἀδίκως ἐπιβουλευόμενοι,
 παράκλησιν καινήν, τοῦτον τοῦ Χριστοῦ τὸν μακαρισμὸν
 ἔχουσι· Μακάριοι οἱ δεδιωγμένοι ἕνεκεν δικαιοσύνης, ὅτι
 αὐτῶν ἐστιν ἡ βασιλεία τῶν οὐρανῶν. Οἱ δὲ ἐπὶ ταῖς
 ἁμαρτίαις ταῖς οἰκείαις στενάζοντες, μεγάλα καὶ οὗτοι
 μακαρίζονται· Μακάριοι γὰρ οἱ πενθοῦντες, ὅτι αὐτοὶ
 παρακληθήσονται. Ὅσοι δὲ πάλιν ἐν ταῖς εὐθηνίαις τῶν
 παρανόμων στενάζουσιν, ὅταν ἐκείνοις ὄλεθρος ἐπέλθοι,
 τότε τῆς δόξης τῆς ἑαυτῶν αἰσθάνονται· Εὐφρανθήσεται γὰρ
 δίκαιος ὅταν ἴδῃ ἐκδίκησιν. Εἰ δὲ καὶ ὀδύνας ψυχῆς, οἷον
 πόνους καὶ τραύματα, λέγῃς τὰ ἁμαρτήματα· πολλὴν γὰρ
 τούτοις παράκλησιν παρὰ τοῦ Χριστοῦ· Δεῦτε πρός με,
 πάντες οἱ κοπιῶντες καὶ πεφορτισμένοι, κἀγὼ ἀναπαύσω ὑμᾶς· καὶ πάλιν, Οὐκ ἦλθον
 κρῖναι τὸν κόσμον, ἀλλὰ σῶσαι τὸν κόσμον. Μὴ συμπροσέστω
 σοι θρόνος ἀνομίας, ὁ πλάσσων κόπον ἐπὶ πρόσταγμα.
 Θρόνος ἀνομίας ὁ διάβολος εἰκότως ὀνομάζεται· εἴτε γὰρ
 βασιλείαν τὸν θρόνον, εἴτε ἀνάπαυσιν λέγοις, εἴτε τινὰ
 καθέδραν, ἀνομία ἐν τῷ διαβόλῳ καὶ βασιλεύει καὶ
 ἀναπαύεται. Ἀλλὰ μὴν καὶ κριτὴς ἀδικίας, οὐχ ὡς
 κατακρίνων τὴν ἀδικίαν, ἀλλ’ ὡς ἄδικα κρίνων,
 ἐπωνόμασται. Οὗτος πλάσσει κόπον ἐπὶ πρόσταγμα, δηλαδὴ
 τὸ τοῦ Θεοῦ. Ἐπίπονον γὰρ ἡμῖν τὸν θεῖον κατασκευάζει
 νόμον, ἡδονὴν καὶ ῥᾳστώνην ὑποτιθέμενος. Ὁ Θεὸς δὲ
 ἀνέχεται αὐξῆσαι τὸν μισθὸν τοῖς ἐργαζομένοις τὸν νόμον
 τὸν ἑαυτοῦ βουλόμενος· ἐπειδὴ Ἕκαστος τὸν ἴδιον μισθὸν
 λήψεται κατὰ τὸν ἴδιον κόπον. Οὗτος οὐ συμπροσέσται τῷ
 Θεῷ, τουτέστιν, οὐδὲ συμπαραστήσεταί ποτε κατὰ τὸν
 καιρόν, δηλονότι τῆς κρίσεως οἱ μὲν γὰρ ἄγγελοι τῷ Θεῷ
 παραστήσονται κρίνοντι· οὗτος δὲ οὐ παραστήσεται· ἐπειδὴ
 εἰ καὶ τὴν οὐσίαν ἔχει, ἀλλὰ τῆς ἀξίας ἐκπέπτωκε. Διατί
 δὲ οὐ παραστήσεται; Ἐπειδὴ ὁ Θεὸς κρίνων φιλανθρώπως
 κρίνει· οὗτος δὲ λίαν ὑπάρχει μισάνθρωπος, ὡς δηλοῖ τὰ
 ἑπόμενα· περὶ γὰρ αὐτοῦ καὶ τῶν σὺν αὐτῷ καθημένων καὶ
 στρατευομένων λέγεται· Θηρεύσουσιν ἐπὶ ψυχὴν δικαίου,
 καὶ αἷμα ἀθῶον καταδικάσονται. Τὴν αἰτίαν ἐξέθετο σαφῶς,
 ἧς ἕνεκα οὐ παραστήσεται τῷ κριτηρίῳ τῷ μέλλοντι· ἐπειδὴ
 καὶ ψυχὴν δικαίου θηρεῦσαι οὐκ ὀκνήσουσιν, ἀφορμὴν
 λαβόντες καὶ τὸ γεγονὸς ἐν ἀγνοίᾳ ἢ παρὰ γνώμην
 πλημμέλημα· ἀλλὰ καὶ Αἷμα καταδικάσουσιν ἀθῶον, ἐάν τις
 αὐτοῖς ἐξουσία καταδικάζειν γένηται. Ὅθεν οὐδὲ
 κατηγορεῖν αὐτοῖς ἢ καταμαρτυρεῖν ὁ Θεὸς ἐπιτρέπει,
 ἡνίκα τὰ πταίσματα τὰ ἡμέτερα κρίνεται, ἀλλὰ τοὺς
 λογισμοὺς ἡμῶν κατηγόρους, τὸ συνειδὸς δὲ εἰς μαρτύριον
 καλεῖ. Φησὶ γὰρ ὁ Παῦλος· Συμμαρτυρούσης τῆς συνειδήσεως
 ἡμῶν, καὶ μεταξὺ ἀλλήλων τῶν λογισμῶν κατηγορούντων ἢ
 καὶ ἀπολογουμένων· οὕτω γὰρ κρίνεται παρὰ Θεῷ τὰ κρυπτὰ
 τὰ ἡμέτερα. Καὶ ἐγένετό μοι Κύριος εἰς καταφυγήν, καὶ ὁ
 Θεός μου εἰς βοηθὸν ἐλπίδος μου. Τίς ἐγένετο; Ἔστω οἱ
 ἄλλοι ἑρμηνευταὶ ἐκδεδώκασιν· ὥστε εἰς τὴν τοῦ
 Μονογενοῦς ἐνδημίαν τὸ ῥηθὲν ἐκλαμβάνεσθαι· αὐτὸς γὰρ
 ἡμῖν καταφυγὴ ὑπὸ τῶν ὄντων ἐχθρῶν διωκομένοις
 γεγένηται· αὐτὸς καὶ βοηθὸς ἐλπίδος κινδυνευούσης ἤδη·
 ἐν ἀπογνώσει γὰρ διὰ τὸ πλῆθος τῆς ἀσεβείας ὑπήρχομεν.
 Ἀλλὰ τὴν ἀπόγνωσιν ἔλυσεν εἰπών· Ἦλθεν ὁ Υἱὸς τοῦ
 ἀνθρώπου ζητῆσαι καὶ σῶσαι τὸ ἀπολωλός. Καὶ ἀποδώσει
 αὐτοῖς Κύριος τὴν ἀνομίαν αὐτῶν· καὶ κατὰ τὴν πονηρίαν
 αὐτῶν ἀφανιεῖ αὐτοὺς Κύριος ὁ Θεός. Τοῦτο δικαίου
 κριτοῦ, ἀποδοῦναι τὴν ἀνομίαν τούτοις, οἵπερ αὐτῆς τὴν
 αἰτίαν δεδώκασιν. Ἀνομίαν δὲ ἀκούων, τὴν ἡτοιμασμένην,
 ἐπ’ αὐτῇ τιμωρίαν ἐκλάμβανε. Διόπερ ἡ πέμπτη καὶ ἕκτη
 τῶν ἐκδόσεων βίβλος Τὰς ὀδύνας αὐτῶν φησι. Μεγίστην γὰρ
 ταύτην οἱ πονηροὶ τιμωρίαν ὑφίστανται, ὅταν αὐτοί τε ἐκ
 μέσου καὶ τὰ παρ’ αὐτῶν γίνηται· ὅταν μηκέτι τρέφωνται
 ταῖς τῶν ἀνθρώπων διαφοραῖς καὶ προσκόμμασιν. Ἀφανιεῖ
 τοίνυν αὐτούς, οὐκ ἀφανίζων αὐτῶν τὴν οὐσίαν· μένειν γὰρ
 αὐτοὺς διηνεκῶς κολαζομένους βούλεται· ὅθεν καὶ τὸ
 ἑτοιμασθὲν αὐτοῖς πῦρ χρηματίζει αἰώνιον· ἀλλ’ ἀφανίζει
 ἐκ μέσου ποιῶν, καταργῶν αὐτῶν τὴν δυναστείαν, μηκέτι
 μέσους ἡμῶν εἶναι συγχωρῶν. Νῦν μὲν γάρ, ἐπειδὴ
 ἀγωνιζόμεθα ἵνα στεφανωθῶμεν, ἀντιπάλου τάξιν ἔχει· καὶ
 διὰ τοῦτο ἐνεργεῖν συγχωρεῖται· ὁ δὲ μέλλων αἰὼν οὐκ
 ἔστιν ἀγῶνος, ἀλλ’ ἀμοιβῆς· οὐ πάλης, ἀλλὰ στεφάνου.
 Διόπερ ὁ Παῦλος περὶ μὲν τοῦ παρόντος βίου φησί· Τὸν
 ἀγῶνα τὸν καλὸν ἠγώνισμαι, τὸν δρόμον τετέλεκα, τὴν
 πίστιν τετήρηκα· περὶ δὲ τοῦ μέλλοντος, Λοιπὸν ἀπόκειταί
 μοι ὁ τῆς δικαιοσύνης στέφανος, ὃν ἀποδώσει μοι ὁ Κύριος
 ἐν ἐκείνῃ τῇ ἡμέρᾳ, ὁ δίκαιος κριτής. Ὥστε εἰκότως οἱ
 ἐχθροί, παυσαμένης τῆς πλάνης τῆς πρὸς αὐτούς,
 ἀφανίζονται.

Αἶνος ᾠδῆς τῷ Δαυΐδ · ἀνεπίγραφος παρ’
 Ἑβραίοις. Ψαλμὸς ϟδʹ. 
 
 αʹ. Εἰ καὶ τοῖς Ἐβραίοις ὁ ψαλμὸς ἀνεπίγραφος, ὡς
 κοινῆς ὑπαρχούσης τῆς εἰς αὐτὸν ὑποθέσεως, ἀναγκαίαν
 ὅμως αὐτῷ ἐπιγραφὴν οἱ Ἑβδομήκοντα τάττουσιν, Αἶνον ᾠδῆς
 ἐπιγράψαντες, ἐπειδὴ δοξολογία τῇ προφητείᾳ μέμικται·
 ἔθος δὲ τοῦτο τοὺς ψαλμοὺς τοὺς οὕτως ἔχοντας
 ἐπιγράφεσθαι. Δεῦτε ἀγαλλιασώμεθα τῷ Κυρίῳ· ἀλαλάξωμεν
 τῷ Θεῷ σωτῆρι ἡμῶν. Δεῦτε πρὸς τίνας λέγει; Ὁρᾷς γάρ, οὐ προσέθηκεν·
 ἀπρόσωπον δὲ τὴν κλῆσιν ἐκθέμενος ἐπιτρέπει πᾶσιν ὡς
 κεκλημένοις προσέρχεσθαι. Τίνα δὲ ταύτην καὶ ἐπὶ τίσιν
 ἐδίδαξε, μηνύει τὰ ἐχόμενα. Προφθάσωμεν τὸ πρόσωπον
 αὐτοῦ ἐν ἐξομολογήσει, καὶ ἐν ψαλμοῖς ἀλαλάξωμεν αὐτῷ.
 Ὁρᾷς ὅτι λύτρωσιν ἁμαρτημάτων εὐαγγελίζεται; Τοῦτο γὰρ
 μηνύει σαφῶς ἡ ἐξομολόγησις. Ἀγαλλιᾶσθαι τοίνυν ἐπὶ
 ταύτῃ καὶ ἀλαλάζειν, τουτέστι. φωνὴν βοᾷν ἐπινίκιον, ὡς
 τῶν νοητῶν ἡττημένων ἐχθρῶν, ἀναγκαίως παρεγγυᾷ.
 Ἀλαλάζειν δὲ καὶ ἀγαλλιᾶσθαι Θεῷ· αὐτοῦ γὰρ ἔργον ἡ ἧττα
 τῶν ἐχθρῶν, καὶ ἡ τῶν ἡμετέρων πλημμελημάτων συγχώρησις.
 Ὅθεν αὐτοῦ καὶ τὸ πρόσωπον προφθάσαι ὑπερτίθεται
 προσαπαντῆσαι τῷ Χριστῷ. Οὗτος γὰρ τοῦ Πατρὸς πρόσωπον
 προτρέπον διὰ τῆς ἐξομολογήσεως. Ἐπεὶ μηδὲ ἄλλως τῷ
 Κριτῇ εἰς ὄψιν ἐλθεῖν οἱ ἁμαρτωλοί, ἀλλὰ προλαβόντες καὶ
 φθάσαντες ἐξαγορεῦσαι τὰς ἑαυτῶν πλημμελείας, δυνάμεθα.
 Φησὶ γάρ· Λέγε σὺ πρῶτος τὰς ἁμαρτίας σου ἵνα δικαιωθῇς.
 Ὅταν δὲ ἐξομολογησώμεθα, τότε καὶ ἐν ψαλμοῖς ἀλαλάζειν
 δυνάμεθα. ᾨδὴ γὰρ ἐπινίκιος, ὅπερ ἐστὶν ἀλαλαγμός, ἀπὸ
 καρδίας ῥυπαρᾶς καὶ βεβήλου γλώττης οὐχ ἁρμοδίως
 προφέρεται· ἑκατέρας δὲ τῇ ἐξαγορεύσει καθαρθείσης,
 θυσία γίνεται ἡ ᾠδή, καὶ ὁ ψαλμὸς ἡμῖν ἀλαλαγμὸς
 εὑρίσκεται. Ὅτι Θεὸς μέγας Κύριος, καὶ βασιλεὺς μέγας
 ἐπὶ πᾶσαν τὴν γῆν. Μὴ σαυτῷ, φησί, λογίζου τὴν νίκην,
 μηδὲ ἀλαλάζων, ὡς αὐτὸς κατορθώσας, σεμνύνου τῶν
 ἐναντίων τὴν τρόπωσιν. Πῶς γὰρ ἂν ὁ κάτω τοὺς ἀπὸ ὕψους
 πολεμοῦντας ἐνίκησας; ἢ πῶς τοὺς ἀσάρκους ὁ σάρκινος;
 Ἐνίκησας δὲ ὅμως, ἐπειδὴ ὁ Θεός, ὅστις ἡμῶν ἀντελάβετο,
 μέγας ἐστὶ Κύριος, καὶ μέγας βασιλεύς· ὡς μέγας Κύριος,
 τοὺς καλῶς αὐτῷ δεδουλευκότας οὐ μόνον ἐλευθερῶν, ἀλλὰ
 καὶ εἰς υἱοθεσίαν καλῶν· ὡς μέγας βασιλεύς, τοὺς ἀγαθῷ
 ζήλῳ στρατευσαμένους οὐχ ἁπλῶς ἄρχοντας ποιῶν, ἀλλὰ καὶ
 κοινωνοὺς τῆς αὐτοῦ βασιλείας ἐργαζόμενος. Ἐπὶ τίνας δέ
 ἐστι μέγας; Ἐπὶ πάντας τοὺς θεούς, δηλαδὴ τοὺς δικαίους.
 Τὸ γὰρ τοῦ Θεοῦ μέγεθος τοῖς ἀσεβοῦσιν ἠγνόηται. τοῖς δὲ
 εὐσεβοῦσιν ἔγνωσται. Οὐ γὰρ ἐπειδὴ τυφλοὶ τὸ φῶς
 ἀγνοοῦσιν, ἡ δόξα παρὰ τοῦτο τοῦ ἡλίου ἠλάττωται· οὐδὲ
 ὅτι οἱ ἀσεβεῖς τὴν τοῦ Θεοῦ δυναστείαν παραλογίζονται,
 μικρὰ τοὺς εὐσεβοῦντας προσήκει περὶ τῆς αὐτοῦ
 διανοεῖσθαι δυνάμεως· οὕσπερ δὴ καὶ θεοὺς προσηγόρευσεν,
 ἐπειδὴ τῶν ἀσεβῶν οἱ δίκαιοι θεοὶ παρὰ τοῦ Θεοῦ
 κεχειροτόνηνται. Ὅθεν πρὸς τὸν Μωϋσέα φησί· Τέθεικά σε
 θεὸν τοῦ Φαραώ. Ὅτι ἐν τῇ χειρὶ αὐτοῦ τὰ πέρατα τῆς γῆς,
 καὶ τὰ ὕψη τῶν ὀρέων αὐτοῦ εἰσι. Μέγαν προσαγορεύσας τὸν
 Θεόν, εἰκότως αὐτοῦ διηγεῖται τὸ μέγεθος, οὐχ ὅσον
 ἐστίν, ἀλλ’ ὅσον ἡμεῖς καταλαβεῖν ἐκ τῶν ὁρωμένων
 κτισμάτων δυνάμεθα· καὶ σύμφωνα τῆς Ἡσαΐου προφητείας
 ἐκτίθεται. Φησὶ γὰρ ἐκεῖνος· Ὁ κατέχων τὸν γῦρον τῆς γῆς
 δρακί· καὶ πάλιν· Τίς ἔστησε τὰ ὄρη σταθμῷ, καὶ τὰς
 νάπας ζυγῷ; Ὅτι αὐτοῦ ἐστιν ἡ θάλασσα καὶ αὐτὸς ἐποίησεν
 αὐτήν, καὶ τὴν ξηρὰν αἱ χεῖρες αὐτοῦ ἔπλασαν. Εἰπὼν τὰ
 στοιχεῖα, τὰ ἐν τοῖς στοιχείοις ἀναγκαίως ἐδήλωσεν. Εἴτε
 τοίνυν πορευόμεθα θάλατταν, εἴτε γεωργοῦμεν τὴν γῆν,
 εἰδότες τίνος ταῦτα τυγχάνει κτίσματά τε καὶ κτήματα,
 εὐχαριστῶμεν ὅτι τηλικαῦτα πρὸς χρῆσιν ἡμετέραν
 παρήγαγεν, οὐ τὴν μέχρι λόγων, τὴν ἐξ ἔργων δὲ αὐτῷ
 δοξολογίαν προσφέροντες. Ποίαν δὲ ταύτην; Δεῦτε
 προσκυνήσωμεν καὶ προσπέσωμεν αὐτῷ, καὶ κλαύσωμεν
 ἐναντίον Κυρίου τοῦ ποιήσαντος ἡμᾶς. Προσκυνήσωμεν ὡς
 δοῦλοι, προσπέσωμεν ὡς ἐπικουρίας τῆς παρ’ αὐτοῦ
 δεόμενοι· κλαύσωμεν ὡς ἁμαρτωλοί, καὶ τῆς πρεσβείας οὐκ
 ἂν ἄλλως εἰ μὴ διὰ συμπαθείας τευξόμενοι. Οὐδὲν δὲ ἡμᾶς
 τῶν εἰρημένων εἰκὸς αἰσχύνεσθαι· ἐναντίον γὰρ τοῦ
 ποιήσαντος ἡμᾶς, δηλαδὴ τοῦ ἐξ οὐκ ὄντων παραγαγόντος,
 γίνεται· ὁ δὲ ἐξ οὐκ ὄντων παραγαγών, πάσης οὗτος
 εὐεργεσίας αἴτιος. 
 βʹ. Τίς τοίνυν τῷ καὶ μικρὸν εὐεργετήσαντι. μήτι γε
 τοσαῦτα, προσκυνεῖν ἢ καὶ κλαίειν αὐτὸν ἱκετεύων
 αἰσχύνεται; Ὥστε καὶ σφόδρα ἀκολούθως ἐπήγαγε τὰ
 ἑπόμενα· Ὅτι αὐτός ἐστιν ὁ Θεὸς ἡμῶν, καὶ ἡμεῖς λαὸς
 νομῆς αὐτοῦ, καὶ πρόβατα χειρὸς αὐτοῦ. Εἰ καὶ ὁ Θεὸς
 ποιητὴς καθέστηκεν, ἀλλ’ ὅμως, δι’ ἣν ἔχει πρὸς ἡμᾶς
 κηδεμονίαν καὶ πρόνοιαν, Λαός ἐσμεν νομῆς αὐτοῦ,
 τουτέστιν, αὐτὸν νεμόμενοι καὶ τροφὴν αὐτὸν ἔχοντες.
 Ἐσμὲν δὲ καὶ Πρόβατα χειρὸς αὐτοῦ, ἐπειδὴ καὶ ποιμὴν ὁ
 Θεὸς τοῦ ἀνθρωπίνου γένους καθέστηκε. Πῶς δὲ ἡμᾶς ποιμαίνει; Τῇ αὑτοῦ χειρί,
 τουτέστι, τῇ ἀνθρωπότητι. Ἐν αὐτῇ γάρ, ὅπερ ἐστὶ
 ποιμένος ἴδιον, τὴν ψυχὴν δεδωκὼς ὑπὲρ τῆς ποίμνης,
 ἔδειξε. Διὸ καὶ Ἡσαΐας φησίν· Ὡς ποιμὴν ποιμανεῖ τὸ
 ποίμνιον αὐτοῦ, καὶ τῷ βραχίονι αὐτοῦ συνάξει ἄρνας.
 Σήμερον τῆς φωνῆς αὐτοῦ ἐὰν ἀκούσητε, μὴ σκληρύνατε τὰς
 καρδίας ὑμῶν, ὡς ἐν τῷ παραπικρασμῷ κατὰ τὴν ἡμέραν τοῦ
 πειρασμοῦ ἐν τῇ ἐρήμῳ, οὗ ἐπείρασάν με οἱ πατέρες ὑμῶν.
 Οὐ μιᾶς ἡμέρας εἶναι σημαντικόν, οὐδὲ τοῦ παρόντος
 αἰῶνος τό, Σήμερον, Παῦλος ἡμῖν, Ἑβραίοις ἐπιστέλλων,
 ἐδίδαξε· φησὶ γάρ· Παρακαλεῖτε ἑαυτοὺς καθ’ ἑκάστην
 ἡμέραν, ἄχρις οὗ τὸ σήμερον καλεῖται, ἵνα μὴ σκληρυνθῇ
 ἐξ ὑμῶν τις ἀπάτῃ τῆς ἁμαρτίας. Ἐὰν τοίνυν τῆς φωνῆς
 αὐτοῦ ἐν τῷ παρόντι αἰῶνι ἀκούσωμεν (ἀκηκόαμεν γάρ· Τὰ
 πρόβατα τὰ ἐμὰ τῆς φωνῆς μου ἀκούουσι καὶ ἀκολουθοῦσί
 μου), μὴ σκληρύνωμεν τὰς καρδίας ἡμῶν, μηδὲ ζηλώσωμεν
 τὸν τῶν Ἰουδαίων λαόν, οἶκον παραπικραίνοντα καὶ λαὸν
 σκληροκάρδιον ἐν τοῖς προφήταις λεγόμενον· ὃς πολλάκις
 μὲν τὸν Θεὸν ἐν τῇ ἐρήμῳ ἐξεπείρασε καὶ παρεπίκρανεν·
 ἐξαιρέτως δὲ ἡνίκα τὸν Χανανίτην νικήσαντες, δέον
 εὐχαριστεῖν, κατελάλουν τοῦ Θεοῦ τὴν ἐξ Αἰγύπτου
 ἐκδημίαν αἰτιώμενοι· ὅτε καὶ ὄφεις αὐτὸν θανατοῦντας
 ἀπέστειλεν· ὥστε καὶ τὸν Παῦλον λέγειν· Μὴ ἐκπειράζωμεν
 τὸν Κύριον, καθὼς καί τινες αὐτὸν ἐξεπείρασαν, καὶ ὑπὸ
 τῶν ὄφεων ἀπώλοντο. Τοίνυν παρεγγυᾷ, ὅταν ὁ νοητὸς
 ἐχθρὸς τροπωθῇ, καὶ ἀκουστὴ γένηται ἡ τοῦ Θεοῦ φωνὴ διὰ
 τῆς τοῦ Μονογενοῦς ἐπιδημίας (τότε γὰρ ὁ προφήτης οὐ
 προφήτης τις ἦν, οὐ νόμου μεσίτης, αὐτὸς δὲ ὁ Θεὸς
 ὑπῆρχε φθεγγόμενος), μὴ καταλαλεῖν ἐφ’ οἷς εὐχαριστεῖν
 δέον, ὅπερ οἱ παῖδες τῶν Ἰουδαίων ἐποίησαν, πλάνον αὐτὸν
 καὶ νόμου παραβάτην ὀνομάζοντες· διόπερ οἱ καταλαλοῦντες
 ὑπὸ τῶν ὄφεων τῶν νοητῶν ἀπόλλυνται. Ἐδοκίμασάν με καὶ
 εἶδον τὰ ἔργα μου τεσσαράκοντα ἔτη. Μέχρι τῶν ἐνταῦθα
 στίξον, καὶ μετὰ τοῦτο μελῴδει τὰ ἑπόμενα· Προσώχθισα τῇ
 γενεᾷ ἐκείνῃ· ἐπειδὴ καὶ Παῦλος οὕτω τὴν ψαλμικὴν ταύτην
 μαρτυρίαν παρατιθέμενος ἔστιξεν. Ἐδοκίμασάν με, καὶ
 εἴδοσαν τὰ ἔργα μου τεσσαράκοντα ἔτη· ἐπήγαγε· Διὸ
 προσώχθισα τῇ γενεᾷ ἐκείνῃ, ἀναγκαίᾳ τῇ διαστολῇ καὶ
 κατὰ λόγον χρησάμενος· ἐπειδὴ τεσσαράκοντα μὲν ἔτη κατὰ
 τὴν ἔρημον παρ’ αὐτῶν ὁ Θεὸς ἐδοκιμάζετο. Ἐδοκιμάζετο δὲ
 τῇ τῶν σημείων ἐνδείξει, ἡνίκα ἔλεγον· Ἐπεὶ ἐπάταξε
 πέτραν καὶ ἐῤῥύησαν ὕδατα, μὴ καὶ ἄρτον δύναται δοῦναι ἢ
 ἑτοιμάσαι τράπεζαν τῷ λαῷ αὐτοῦ; Αὐτὸς δὲ Ἔβρεξεν αὐτοῖς
 μάννα φαγεῖν, καὶ ἔβρεξεν ἐπ’ αὐτοῖς ὡσεὶ χνοῦν σάρκας,
 καὶ ὡσεὶ ἄμμον θαλασσῶν πετεινὰ πτερωτά. Ταῦτα γὰρ ἐν τῷ
 ἑβδομηκοστῷ καὶ ἑβδόμῳ ψαλμῷ ἐμελῳδήθη τῷ Πνεύματι. Ἐφ’
 οἷς τῇ γενεᾷ ἐκείνῃ, ἥτις ἀγνώμων μετὰ τοσαῦτα σημεῖα
 καὶ ἄπιστος ἔμεινεν, οὐ προσκαίρως, ἀλλὰ διηνεκῶς
 προσώχθισεν. Ὅθεν οὐδὲ χρόνον προσέθηκε. Πλήν, ἀντὶ
 Προσώχθισα, Δυσηρεστήθην, τουτέστι, δυσχερῶς καὶ οὐδὲ
 ὅλως ἠρέσθην, τοῖς λοιποῖς τῶν ἑρμηνευτῶν εἴρηται. Καὶ
 εἶπα· Ἀεὶ πλανῶνται τῇ καρδίᾳ. Αὐτοὶ δὲ οὐκ ἔγνωσαν τὰς
 ὁδούς μου. Εἰκότως δυσάρεστος ὁ Θεὸς πρὸς τὸν λαὸν τῶν
 Ἰουδαίων ἔμεινεν, ἐπειδὴ διηνεκῆ τὴν πλάνην, οὐχὶ
 πρόσκαιρον ἔχουσι. Ὁ δὲ διηνεκῶς πλανώμενος πότε
 ἐπιστρέψει; Ἄλλως τε οὐ γλώσσῃ, καρδίᾳ δὲ πλανῶνται,
 ὅπερ ἐστὶ χαλεπώτατον· ταύτης γὰρ ἠπατημένης, ἡ νόσος
 ἀδιόρθωτος. Ὅθεν αὐτοὺς διὰ τῆς Ἡσαΐου προφητείας
 ἐμέμφετο· Λαὸς οὗτος τοῖς χείλεσί με τιμᾷ· τῇ δὲ καρδίᾳ
 πόῤῥω ἀπέχει ἀπ’ ἐμοῦ. Καὶ τί καὶ πλάνην τῆς καρδίας
 ἐποίησεν; Ἀγνωσία τῶν ὁδῶν τοῦ Θεοῦ, δηλαδὴ τῶν ἐντολῶν,
 ἃς οὐχ οὕτως οἱ μελετῶντες γινώσκουσιν, ὅσον οἱ
 ἐργαζόμενοι. Ὥστε νῦν ἀγνωσίαν τὴν ἀργίαν ἐκάλεσε.
 Γνῶσις γὰρ ὄντως ἡ διὰ τῶν πράξεων· ἐπεὶ καὶ τὴν
 θάλασσαν ἐξ ἀκοῆς, ἢ τῆς πόῤῥωθεν ὄψεως γινώσκομεν
 ἅπαντες· ἀλλὰ τὴν ἀληθῆ γνῶσιν γινώσκουσιν οἱ ταύτην
 ἐργαζόμενοι. Ὡς ὤμοσα ἐν τῇ ὀργῇ μου, εἰ εἰσελεύσονται
 εἰς τὴν κατάπαυσίν μου. Τό, Ὡς, ἐνταῦθα οὐ παραβολή τίς
 ἐστιν, ἀλλὰ τοῦ λόγου βεβαίωσις. Τουτέστιν, Ὄντως ὤμοσα.
 Καθάπερ ὅταν λέγῃ· Ὡς ἀγαθὸς ὁ Θεὸς τοῦ Ἰσραὴλ τοῖς
 εὐθέσι τῇ καρδίᾳ· καὶ πάλιν· Ὡς ἐμεγαλύνθη τὰ ἔργα σου,
 Κύριε· πάντα ἐν σοφίᾳ ἐποίησας. Ὅρκον δὲ τὴν ἀπειλὴν τοῦ
 Θεοῦ τὴν ἀμετάτρεπτον νόησον. Ἐπειδὴ γὰρ ἡμῖν
 μεταμεληθῆναι ὀμωμοκόσιν οὐκ ἔξεστιν· ὅσα ὁ Θεὸς
 ἐπαγγειλάμενος, ἢ ἀπειλήσας, οὐκ ἔτι μετατί θησι, ταῦτα ὀμόσαι λέγει. Τί
 τοίνυν ὤμοσε; Μὴ εἰσελεύσεσθαι τῶν Ἰουδαίων τὸν λαὸν εἰς
 τὴν αὐτοῦ κατάπαυσιν· ὅπερ ἔσχε πέρας ἐπὶ τούτων,
 οἵτινες αὐτὸν κατὰ τὴν ἔρημον παροξύναντες ἔτυχον. Τῆς
 γὰρ ἐπηγγελμένης γῆς ἐκεῖνοι πεσόντες ἐν τῇ ἐρήμῳ τὸν
 κλῆρον οὐκ ἐδέξαντο. Οὗπερ ὅτι καὶ τῆς ὄντως καταπαύσεως
 τῆς τοῦ αἰῶνος τοῦ μέλλοντος ὁ προφήτης ἐμνημόνευσεν. Οὐ
 γὰρ ἂν τὸν περὶ αὐτῆς λόγον ἤδη τέλος ἐσχηκότα ἀνέλαβεν,
 εἰ μή, καθά φησιν ὁ Παῦλος, ἑτέρας τινὸς καταπαύσεως
 ὑπολειφθείσης τοῖς μέλλουσιν ὑπακούειν ἐμέμνητο, ἐν ᾗ
 ἀπὸ πάντων ὁ Θεὸς τῶν νῦν ἔργων κατέπαυσεν.

Αἶνος ᾠδῆς τῷ Δαυΐδ , ὅτε ὁ οἶκος ᾠκοδόμητο
 μετὰ τὴν αἰχμαλωσίαν· ἀνεπίγραφος παρ’ Ἑβραίοις.
 Ψαλμὸς ϟεʹ. 
 
 αʹ. Οὐδὲ οὗτος παρ’ Ἑβραίοις ὁ ψαλμὸς ἐπιγέγραπται,
 παρὰ μόνοις δὲ τοῖς Ἑβδομήκοντα· ὧν τὴν ἐπιγραφὴν
 εἰκότως ὁ Ἰουδαῖος ἠθέτησεν· ἐλέγχεται γὰρ ὑπ’ αὐτῆς,
 ὅτι σαφῶς ὁ ψαλμὸς εἰς τὸν λαὸν ἀναγέγραπται· ἐπειδὴ
 Δαυΐδ , οὗπέρ ἐστιν ὁ ψαλμὸς ᾠδή, πολὺ τῆς αἰχμαλωσίας,
 μεθ’ ἣν οἰκοδομηθῆναί φησι τὸν οἶκον ἡ ἐπιγραφή,
 τυγχάνει προγενέστερος· ὥστε αἰχμαλωσίαν μὲν ἐκείνην
 λέγειν, περὶ ἧς οὕτω καὶ Παῦλος ἐκτίθεται· Ἀναβὰς εἰς
 ὕψος ᾐχμαλώτευσεν αἰχμαλωσίαν, ἔδωκε δόματα ἐν
 ἀνθρώποις. Οἰκοδομὴν δὲ οἴκου τὴν τοῦ Θεοῦ προσαγορεύει
 σάρκωσιν. Φησὶ γὰρ αὐτὸς περὶ τῆς οἰκείας σαρκός· Λύσατε
 τὸν ναὸν τοῦτον, καὶ ἐν τρισὶν ἡμέραις ἐγερῶ αὐτόν.
 Τούτου τοίνυν τοῦ οἴκου ἡ οἰκοδομὴ μετὰ τὴν αἰχμαλωσίαν
 τὴν ἡμετέραν πέπρακται, τὴν παρὰ τοῦ διαβόλου δηλαδὴ
 γενομένην. Ταύτην γὰρ ἐλευθερῶσαι ὁ Χριστὸς βουληθείς,
 καὶ σεσάρκωται. Περὶ ἧς αὐτὸς ὁ Δαυῒδ ἐν ἑτέρῳ μέρει τῆς
 προφητείας τοιαῦτα ἐξέθετο Ἀνέβης εἰς ὕψος, ᾐχμαλώτευσας
 αἰχμαλωσίαν. ᾌσατε τῷ Κυρίῳ ᾆσμα καινόν, ᾄσατε τῷ Κυρίῳ,
 πᾶσα ἡ γῆ. ᾌσατε τῷ Κυρίῳ, εὐλογήσατε τὸ ὄνομα αὐτοῦ.
 Ἀνθ’ ὅτου καινὸν ᾆσμα πᾶσαν ᾆσαι τὴν γῆν, οὐχὶ μόνην τὴν
 Ἰουδαίαν προσέταξεν, ἢ πάντως ἐπὶ καινοῖς θαύμασι; Καὶ
 μονονουχὶ κατὰ τοῦ Παύλου προλαβὼν ὁ Δαυῒδ 
 εὐαγγελίζεται. Εἴ τις ἐν Χριστῷ καινὴ κτίσις τὰ ἀρχαῖα
 παρῆλθεν· ἰδοὺ γέγονε τὰ πάντα καινά. Τί δαὶ ἄρα τό,
 Καινὸν ᾆσμα, ἢ τίνος αὐτὸ παραδιδόντος εἰσόμεθα; πολλὰς
 μὲν γὰρ ἡμῖν ὁ προφήτης ἐξέθετο ᾠδάς, ἀλλὰ καὶ καινὸν
 ᾆσμα νῦν εἰπών, ἕτερόν τι καινοπρεπὲς παρὰ ταύτας
 αἰνίττεται. ᾞσε καὶ Ἡσαΐας ᾠδήν· ᾌσω γάρ, φησι, τῷ
 ἠγαπημένῳ ᾆσμα, τῷ ἀγαπητῷ μου, τῷ ἀμπελῶνί μου. Ἀμπελὼν
 ἐγενήθη τῷ ἠγαπημένῳ ἐν κέρατι, ἐν τόπῳ πίονι, καὶ τὰ
 τούτοις ἐχόμενα. Ἀλλ’ οὐχ ἁρμόττει ταῦτα πᾶσαν ᾆσαι τὴν
 γῆν, μόνην δὲ τὴν Ἰουδαίαν, εἰς ἣν τὸ ᾆσαι λέγεται.
 Οὐκοῦν πρὸς τὴν τῶν ἀγγέλων ᾠδὴν τὴν ἀναγεγραμμένην τοῦ
 Λουκᾶ. Καινὴ γὰρ ὑπῆρχεν ἐκείνη. Καὶ γῆν ὅλην ὁ προφήτης
 παρέπεμψε, ἐπειδήπερ ὁ εὐαγγελιστὴς οὗτος τοιαῦτα τοῖς
 ἀγγέλοις μελῳδηθέντα μέμνηται· Δόξα ἐν ὑψίστοις Θεῷ, καὶ
 ἐπὶ γῆς εἰρήνη, ἐν ἀνθρώποις εὐδοκία. Ταῦτα δὲ πότε
 εἴρηται; Ὅτε ὁ οἶκος ᾠκοδομήθη, τουτέστιν, ὅτε Χριστὸς
 ἐσαρκώθη. Αὐτοῦ γὰρ τικτομένου, ἄγγελοι ταῦτα ἐν Βηθλεὲμ
 σκιρτήσαντες ἐμελῴδησαν. Τρίτον δὲ ᾄδειν προστάξας,
 τρίτον ὀνομάζει τὸν Κύριον, ἐν τῷ Χριστῷ βουλόμενος τὴν
 Τριάδα δοξάζεσθαι. Διὰ γὰρ αὐτοῦ καὶ τὸ Πνεῦμα καὶ τὸν
 Πατέρα ἔγνωμεν. Ὅθεν ἁρμοδίως ἐπήγαγεν, Εὐλογήσατε τὸ
 ὄνομα αὐτοῦ· εἴτε καὶ Πατρὸς λέγοις, εἴτε τοῦ Υἱοῦ, εἴτε
 τοῦ ἁγίου Πνεύματος· ὄνομα γὰρ τῇ Τριάδι Θεός· ὅπερ
 εὐλόγησαν οἱ τὴν καινὴν ᾠδὴν ἀποκαλύψαντες ἄγγελοι, ἐν
 προοιμίοις τῷ ἐν ὑψίστοις Θεῷ τὴν δόξαν ἀναπέμψαντες.
 Εὐαγγελίζεσθε ἡμέραν ἐξ ἡμέρας τὸ σωτήριον τοῦ Θεοῦ
 ἡμῶν. Προκόπτοντος γὰρ τοῦ χρόνου, προκόπτει καὶ τὸ
 Εὐαγγέλιον, καὶ γνῶσις ἡ περὶ τοῦ Χριστοῦ πλατυνομένου
 τοῦ χρόνου συμπλατύνεται· δηλοῖ δὲ τὰ ἑπόμενα.
 Ἀναγγείλατε ἐν τοῖς ἔθνεσι τὴν δόξαν αὐτοῦ, ἐν πᾶσι τοῖς
 λαοῖς τὰ θαυμάσια αὐτοῦ. Ἆρα μὴ ταῦτα ἐκδικεῖν ἑαυτῷ ὁ
 λαὸς τῶν Ἰουδαίων δύναται; Πῶς γὰρ ἀναγγελεῖ τοῦ Θεοῦ
 τὴν δόξαν ἐν τοῖς ἔθνεσιν ὁ μηδὲ νόμον ἀναγινώσκειν ἔξω
 τῶν οἰκείων ὅρων συγχωρούμενος; Τοῦτο γὰρ αὐτῶν Ἀμὼς ὁ
 προφήτης ἐμέμφετο· Καὶ ἀνέγνωσαν ἔξω νόμον, καὶ
 ἐπεκαλέσαντο ὁμολογίας. Ἀναγγείλατε, ὅτι ἠγάπησαν ταῦτα
 πάντα οἱ υἱοὶ Ἰσραήλ, λέγει Κύριος ὁ Θεός. Καὶ τίς ἡ
 τιμωρία; Ἐγὼ δώσω ὑμῖν γομφιασμὸν ὀδόντων ἐν πάσαις ταῖς πόλεσιν ὑμῶν. Ὥστε ὁ Δαυῒδ 
 σαφῶς τὴν εὐαγγελικὴν διαθήκην ἐδέξατο· πρῶτον μὲν
 εἰπών, Εὐαγγελίσασθε· ἔπειτα, Τοῖς ἔθνεσι καὶ πᾶσι τοῖς
 λαοῖς ἀναγγείλατε τὰ θαυμάσια τοῦ Θεοῦ, διαταξάμενος.
 Ποῖα δὲ ταῦτα; Ὅτι οἱ δι’ αἵματος καὶ σαρκὸς γεννηθέντες
 εἰς θάνατον, δι’ ὕδατος καὶ βαπτίσματος εἰς ζωὴν
 ἀναγεννώμεθα. Ταῦτα γὰρ τὰ θαυμάσια παραδοῦναι τοῖς
 ἔθνεσι τοὺς μαθητὰς ὁ Θεὸς ἐνετείλατο. Πορευθέντες
 μαθητεύσατε πάντα τὰ ἔθνη, βαπτίζοντες αὐτοὺς εἰς τὸ
 ὄνομα τοῦ Πατρός, καὶ τοῦ Υἱοῦ, καὶ τοῦ ἁγίου Πνεύματος,
 διδάσκοντες αὐτοὺς τηρεῖν πάντα ὅσα ἐνετειλάμην ὑμῖν.
 Περὶ τούτου τοῦ ὀνόματος, δηλαδὴ τοῦ Πατρὸς καὶ τοῦ Υἱοῦ
 καὶ τοῦ ἁγίου Πνεύματος, ὅρα ποῖα ἑξῆς ὁ προφήτης
 ἐπήγαγεν· Ὅτι μέγας Κύριος καὶ αἰνετὸς σφόδρα, φοβερός
 ἐστιν ἐπὶ πάντας τοὺς θεούς. Μέγας μὲν ὅπως ὁ Θεός,
 περιττὸν λέγειν· τοῦτο γὰρ ταῖς πάντων ἐννοίαις
 ὁμολογεῖται. Αἰνετὸν δὲ σφόδρα διὰ τοῦτό φησιν αὐτόν,
 ἐπειδὴ σφόδρα μέγας ὤν, τοῖς ταπεινοῖς συγκατέρχεται,
 καὶ δίκαιος ὑπάρχων, τῆς τῶν ἁμαρτωλῶν σωτηρίας
 ἀνέχεται. Καὶ ἡμῖν μέν ἐστι χρηστός, φοβερὸς δὲ τοῖς
 δαίμοσι. Τούτους γὰρ ἐνταῦθα προσηγόρευσε θεούς, οὐ διὰ
 τὸ εἶναι θεούς, ἀλλὰ διὰ τὸ παρά τινων οὕτως
 ὀνομάζεσθαι. Μαρτυρεῖ δὲ ὁ Παῦλος λέγων· Οἴδαμεν ὅτι
 οὐδὲν εἴδωλον ἐν κόσμῳ, καὶ ὅτι οὐδεὶς Θεός, εἰ μὴ εἶς·
 καὶ γάρ, εἴπερ εἰσὶ λεγόμενοι θεοὶ εἴτε ἐν οὐρανῷ εἴτε
 ἐπὶ γῆς. Παρὰ τίνων δὲ λέγονται, τοῖς μετὰ ταῦτα
 μάνθανε. Ὅτι πάντες οἱ θεοὶ τῶν ἐθνῶν δαιμόνια. Ἔθος τῇ
 θείᾳ Γραφῇ δαίμονας τὰ πονηρὰ προσαγορεύειν πνεύματα·
 δηλοῖ δὲ τὰ Εὐαγγέλια συνεχῶς τῇ λέξει καταχρησάμενα.
 Ἑλλήνων δὲ παῖδες εἰ καὶ σεμνολογοῦσι τὸ ὄνομα, δαίμονας
 αὐτοὺς φάσκοντες, ὡς δαήμονας, τουτέστιν ὡς ἐμπύρους καὶ
 εἰδήμονας λέγεσθαι· ἐν οἷς ἐπαινοῦσιν, ἐν τούτοις
 ἀγνοοῦσι κακίζοντες. Ὡς γὰρ κακίας ὄντες εἰδήμονες, τὴν
 προσηγορίαν ἐπονείδιστον ἔχουσιν. Ἀλλὰ Σύμμαχος μὲν ἀντὶ
 τοῦ, Δαιμόνια, Ἀνυπάρκτους ἐκδέδωκεν, ἐπειδὴ τὴν
 ἀνυπόστατον κακίαν σπουδάζουσιν· Ἀκύλας, Ἐπιπλάστους·
 θεῶν γὰρ ὄνομα ψευδὲς καὶ πεπλασμένον ἐκτήσαντο. 
 βʹ. Πάντες τοίνυν τῶν ἐθνῶν οἱ θεοὶ δαιμόνια. Εἰ γὰρ
 καί τινας μικροὺς ἡγοῦνται, τινὰς δὲ μείζονας, πάντες
 ὅμως τῆς ἀντιτεταγμένης εἰσὶ καὶ πονηρᾶς δυνάμεως. Πῶς
 τοῦτο δῆλον; Ὁ δὲ Κύριος τοὺς οὐρανοὺς ἐποίησεν.
 Τουτέστιν, οὐκ ἂν οἱ δαίμονες ἐξ οὐρανῶν κατηνέχθησαν,
 εἰ μὴ διὰ πονηρίαν τοῦ δημιουργήσαντος τοὺς οὐρανοὺς
 ἀπέστησαν. Ἀλλ’ ἀντὶ τούτων, ὅρα τίνας καὶ ἐπὶ τίσιν ὁ
 οὐρανὸς ἐδέξατο. Ἐξομολόγησις καὶ ὡραιότης ἐνώπιον
 αὐτοῦ· ἁγιωσύνη καὶ μεγαλοπρέπεια ἐν τῷ ἁγιάσματι αὐτοῦ.
 Διὰ τῆς ἐξομολογήσεως τοὺς ἐξομολογουμένους, διὰ δὲ τῆς
 ἁγιωσύνης τοὺς ἁγίους ἐδήλωσε. Τούτους γὰρ ὁ Θεὸς ἀντὶ
 τῶν καταβληθέντων δαιμόνων εἰς οὐρανοὺς ἀνέλαβε. Καὶ τῇ
 ἐξομολογήσει συνῆψε τὴν ὡραιότητα, ἐπειδήπερ ὁ τὴν
 οἰκείαν ἁμαρτίαν ἐξαγορεύων ἐνώπιον τοῦ Θεοῦ, εὐπρεπὴς
 ἐξ ἀπρεποῦς εὑρίσκεται, καὶ γίνεται ἐνώπιον αὐτοῦ
 πρότερον οὐκ ὤν. Ἀπὸ γὰρ τῶν ἁμαρτωλῶν, ἕως ἂν
 ἐξομολογήσωνται μεταμεληθέντες, ἀποστρέφει τὸ πρόσωπον,
 ὥστε τὸν ψαλμῳδὸν τοῦτον πρὸς αὐτὸν βοᾷν· Μὴ ἀποστρέψῃς
 τὸ πρόσωπόν σου ἀπ’ ἐμοῦ, ἡνίκα ἐν αἰσθήσει τῆς ἁμαρτίας
 ἐγένετο. Τῇ δὲ ἁγιωσύνῃ συνῆψε τὴν μεγαλοπρέπειαν. Οὐδὲν
 γὰρ τοῦ ἁγίου μεγαλοπρεπέστερον, οὐ προφήτης, οὐχ
 ἱερεύς, οὐ βασιλεύς, ἐπειδὴ ἅγιος ὢν ὁ Θεὸς ἐν ἁγίοις
 ἀναπαύεται. Διόπερ αὐτοὺς οὐχ ὥσπερ τοὺς
 ἐξομολογουμένους ἐνώπιον ἔχει, ἀλλ’ ἐν τῷ ἁγιάσματι τῷ
 οἰκείῳ προσελάβετο, καὶ ὁμοσκήνους, κοινωνούς τε τῆς
 ἑαυτοῦ δόξης καὶ βασιλείας πεποίηκε. Πρὸς τούτους
 εἰρῆσθαι τὰ ἐχόμενα νόησον, Ἐνέγκατε τῷ Κυρίῳ αἱ πατριαὶ
 τῶν ἐθνῶν, ἐνέγκατε τῷ Κυρίῳ δόξαν καὶ τιμήν, ἐνέγκατε
 τῷ Κυρίῳ δόξαν ὀνόματι αὐτοῦ. Οὐ μάτην ᾆσμα καινὸν ᾄδειν
 ἐν προοιμίοις τῆς ψαλμῳδίας ἐκέλευσεν· ἀλλ’ ἐπειδὴ καινή
 τις ἡ κλῆσις τοῦ παρόντος ψαλμοῦ, καινὸν τὸ ἐπ’ αὐτὸν
 κήρυγμα. Ἔθνη γάρ, ὡς ὁρᾷς ταῦτα καλούμενα, προσφορὰν
 λογικήν, οὐ μόσχους, ἢ κριούς, ἤ τινας ἑτέρας τοιαύτας
 θυσίας ἀπαιτοῦμεν, ἀλλὰ δόξαν καὶ τιμήν, δόξαν ὡς Θεῷ.
 Αὐτοῦ γὰρ ἴδιον τὸ δοξάζεσθαι. Ὅθεν αὐτῷ καὶ τὰ Χερουβὶμ
 τοιαύτην ὑμνῳδίαν προσφέρει· Εὐλογημένη ἡ δόξα Κυρίου ἐκ
 τοῦ τόπου αὐτῆς. Τιμὴν ὡς Πατρί. Τίμα γὰρ τὸν πατέρα σου
 καὶ τὴν μητέρα σου, τῷ νόμῳ διηγόρευται. Ἀλλὰ τὰ ἔθνη
 Πατέρα τὸν Θεὸν διὰ τῆς Πνεύματος ἐσθεσίας ἔλαχεν. Ὅθεν καί, Πάτερ ἡμῶν,
 ὁ ἐν τοῖς οὐρανοῖς. λέγειν πρὸς αὐτὸν παρὰ τοῦ Σωτῆρος
 ἐδιδάχθημεν. Ἐπειδὴ δὲ δόξαν καὶ τιμὴν εἰπών, δόξης
 πάλιν ἑτέρας ἐμνημόνευσε· φησὶ γάρ, Ἐνέγκατε τῷ Κυρίῳ
 δόξαν ὀνόματι αὐτοῦ, ἄρα τὸν σταυρὸν διὰ τῆς δόξης τῆς
 δευτέρας αἰνίττεται, ὃν τῷ Χριστῷ προσφέρεσθαι βούλεται,
 ὡς αὐτοῦ δόξαν τυγχάνοντα. Διόπερ οἱ λοιποὶ τῶν
 ἑρμηνευτῶν Δόξαν ὀνόματος αὐτοῦ ἐκδεδώκασι. Πῶς δαὶ αὐτῷ
 προσφέρομεν τὸν σταυρόν; Ἐὰν αὐτοὺς τῷ βίῳ σταυρώσωμεν.
 Φησὶ γάρ· Ὁ φιλῶν πατέρα ἢ μητέρα ὑπὲρ ἐμέ, οὐκ ἔστι μου
 ἄξιος. Σὺ δὲ πρόσεχε ὅπως ἐν Τριάδι τὸν Θεὸν
 δοξολογεῖσθαι βούλεται. Διὰ τοῦτο τρὶς μὲν αὐτῷ τὴν
 προσφορὰν ἐνέγκαι προστάττει, τρὶς δὲ καὶ αὐτὸν
 ἐπονομάζει τὸν Κύριον. Ἄρατε θυσίας, καὶ εἰς πορεύεσθε
 εἰς τὰς αὐλὰς αὐτοῦ. Ποίας αὐλάς; Τὰς Ἐκκλησίας κατὰ
 πᾶσαν τὴν οἰκουμένην εὔδηλον, ἃς μή ποτε ἀλλήλων
 διῃρῆσθαι διὰ τὸ πλῆθος νοήσωμεν, μίαν τὰς πολλὰς
 προσηγόρευσε. Τί γὰρ δὴ καὶ ἐπήγαγε; Προσκυνήσατε τῷ
 Κυρίῳ ἐν αὐλῇ ἁγίᾳ αὐτοῦ. Οὐκοῦν πολλαὶ μὲν διὰ τὸν
 ἀριθμόν εἰσι, καὶ μία διὰ τὴν δύναμιν, ἥτις καὶ ἁγία, ὡς
 σῶμα τοῦ ἐν ἁγίοις ἁγίου, προσηγόρευται. Θυσίας γὰρ οὐ
 τὰς ἐν αἵματι, ἀλλὰ τὰς ἐν δοξολογίᾳ κελεύει
 προσφέρεσθαι· καὶ σαφῶς ἐδήλωσεν εἰπών, Προσκυνήσατε τῷ
 Κυρίῳ. Σαλευθήτω ἀπὸ προσώπου αὐτοῦ πᾶσα ἡ γῆ. Τίνος
 χάριν; Ἵνα τὴν ἀρχαίαν ἐναλλάξῃ στάσιν, καὶ ἑδραιοτέρα
 παρὰ Χριστοῦ θεμελιωθεῖσα καὶ στηριχθεῖσα γένηται. 
 γʹ. Ἐσείσθη τοιγαροῦν ἡ γῆ κατὰ τὸν καιρὸν τοῦ σταυροῦ
 καὶ τῆς ἀναστάσεως· ὧν ἑκάτερον τοῦ Μονογενοῦς πρόσωπον.
 Ἐν γὰρ τῷ σταυρῷ καὶ τῇ ἀναστάσει μέχρι καὶ νῦν αὐτοῦ
 καθάπερ ἑνὸς προσώπου θεωροῦμεν τὴν δύναμιν. Εἴπατε ἐν
 τοῖς ἔθνεσιν ὅτι Κύριος ἐβασίλευσεν. Ἐν τοῖς ἔθνεσι,
 διατί; Ἐπειδὴ τῶν Ἰουδαίων οἱ παῖδες τῆς ἀκοῆς οὐκ
 ἀνέχονται. Διὸ πρὸς αὐτοὺς Παῦλος καὶ Βαρνάβας ἔλεγον·
 Ὑμῖν ἦν ἀναγκαῖον πρῶτον λαληθῆναι τὸν λόγον τοῦ Θεοῦ.
 Ἐπειδὴ δὲ ἀπωθεῖσθε αὐτόν, καὶ οὐκ ἀξίους κρίνετε
 ἑαυτοὺς τῆς αἰωνίου ζωῆς, ἰδοὺ στρεφόμεθα εἰς τὰ ἔθνη.
 Τί δαὶ τῆς τοῦ Κυρίου βασιλείας τὸ γνώρισμα; Καὶ γὰρ
 κατώρθωσε τὴν οἰκουμένην, ἥτις οὐ σαλευθήσεται. Οὐκοῦν
 βασιλείαν Θεοῦ τὴν ὑποταγὴν τὴν ἡμετέραν λέγοι· διὰ
 ταύτης γὰρ τὴν οἰκουμένην κατώρθωσεν, ὑποτάξας εἰς
 θεογνωσίαν τὸν ἀνήκοον καὶ ἀνυπότακτον ἄνθρωπον. Ἀνθ’
 ὅτου δὲ οὐκ ἔτι σαλευθήσεται, ἢ πάντως ἐπειδὴ τοὺς
 σαλεύοντας, δηλαδὴ τοὺς δαίμονας, ἐκ ποδῶν ἐπιδημίας
 [ἐπιδημήσας] ἐποίησε; Κρινεῖ λαοὺς ἐν εὐθύτητι·
 τουτέστιν, ἐν δικαιοσύνῃ. Οὐκ ἔστι γὰρ ἄγνοιαν
 προβαλέσθαι, οὐδὲ τοῦ Θεοῦ τὴν κρίσιν ὡς ἠγνοηκότες
 αὐτοῦ τὸν νόμον αἰτιᾶσθαι δυνάμεθα, ἐπειδὴ πανταχοῦ τῆς
 γῆς τοῦ Χριστοῦ τὸ Εὐαγγέλιον ἔφθασε. Πλὴν ἁρμόσαι τοῦτο
 πολὺ πλέον ἐπὶ τοῦ λαοῦ τῶν Ἰουδαίων δύναται· αὐτοὺς γὰρ
 ἐν εὐθύτητι κρινεῖ, ἐπειδὴ Εἰς τὰ ἴδια ἦλθε, καὶ οἱ
 ἴδιοι αὐτὸν οὐ παρέλαβον, καθά φησιν Ἰωάννης.
 Εὐφραινέσθωσαν οἱ οὐρανοί, καὶ ἀγαλλιάσθω ἡ γῆ. Καὶ τίς
 ἡ τῆς εὐφροσύνης ὑπόθεσις; Ἡ τοῦ Σωτῆρος ἄφιξις, ὡς
 σαφέστερον διδάξει τὰ ἐχόμενα. Κοινὸν τοίνυν οὐρανοῦ καὶ
 γῆς τὸ ἐπὶ ταύτης μυστήριον γέγονεν. Ὁ γὰρ κλίνας
 οὐρανοὺς καὶ καταβάς, αὐτὸς πάλιν ἐκ γῆς ἀνατεῖλαι διὰ
 τὴν σάρκα λέγεται. Σαλευθήτω ἡ θάλασσα, καὶ τὸ πλήρωμα
 αὐτῆς· οὐ θορυβώδη σάλον, ἀλλὰ τὸν ἐν χαρᾷ καὶ
 σκιρτήμασι. Πλήρωμα δὲ αὐτῆς τοὺς ποταμοὺς ἐρεῖς, τὰς
 λίμνας. Ἐπειδὴ τῶν ὑδάτων πᾶσαι συναγωγαὶ κέκληνται τῷ
 τῆς θαλάσσης ὀνόματι παρὰ Θεοῦ τοῦ δημιουργήσαντος·
 Ἐκάλεσε γάρ, φησιν. ὁ Θεὸς τὰ συστήματα τῶν ὑδάτων
 θαλάσσας. Τί δαὶ πρὸς τὸ μυστήριον τοῦ Μονογενοῦς τὰ
 ὕδατα συντελεῖ; Πάντως ὅτι τὸ βάπτισμα. Χαρήσεται τὰ
 πεδία, καὶ πάντα τὰ ἐν αὐτοῖς. Ἐπειδὴ τὴν θάλασσαν
 εἰπών, ἐμνήσθη καὶ τοῦ ταύτης πληρώματος, ἀναγκαίως νῦν
 τὰ πεδία, οἷον τοὺς ἀγρούς, καὶ τὰ σὺν αὐτοῖς ἐπήγαγε,
 διὰ τούτων τὸ πλήρωμα τῆς γῆς παραστῆσαι βουλόμενος.
 Ἀνθ’ ὅτου δὲ αὐτὰ χαίρειν προσέταξε; Τότε ἀγαλλιάσονται
 πάντα τὰ ξύλα τοῦ δρυμοῦ. Πότε, καὶ διὰ τί; Ἀπὸ προσώπου
 Κυρίου, ὅτι ἔρχεται. Ἐξαίρετον χαρὰν τοῖς ξύλοις ἐπὶ τῆς
 παρουσίας τοῦ Χριστοῦ διὰ τὸν σταυρὸν ὁ προφήτης
 ἐκήρυξε· καὶ οὐδὲ ἁπλοῖς ξύλοις, ἀλλὰ τοῖς τοῦ δρυμοῦ,
 τουτέστι, τοῖς ἀκάρποις. Δῆλον γὰρ ὡς οὐκ ἔγκαρπον
 φυτόν, ἄκαρπον δὲ εἰς τὴν τοῦ σταυροῦ κατασκευὴν
 ἀπετέμη. Ἐκοινώνησε δὲ ὅμως
 τῆς χαρᾶς πάντα τὰ ἀπὸ τῆς γῆς, καθάπερ ὁ στίχος
 προλαβὼν ἐξέθετο. Σὺ δὲ ξύλα τοῦ δρυμοῦ διὰ τὴν ἀκαρπίαν
 τοὺς ἁμαρτωλοὺς νόησον· περὶ ὧν Ἡσαΐας ἔλεγε· Μὴ λεγέτω
 ὁ εὐνοῦχος. ὅτι ξύλον ξηρόν εἰμι ἐγώ, τουτέστιν, ἄγονον.
 Ἀλλὰ καὶ τούτους χαίρειν ἡ παρουσία τοῦ Κυρίου ἐποίησεν.
 Ὅτι ἔρχεται, ὅτι ἔρχεται κρῖναι τὴν γῆν, κρῖναι τὴν
 οἰκουμένην ἐν δικαιοσύνῃ, καὶ λαοὺς ἐν τῇ ἀληθείᾳ αὐτοῦ.
 Οὐ μάτην διπλασιάζει τό, Ἔρχεται. Ἑκατέραν γὰρ αὐτοῦ
 παρουσίαν μηνῦσαι βουλόμενος, ἄνω μὲν οὖν σαφῶς τοῦ
 Χριστοῦ τὴν πρώτην ἐπιδημίαν ἐκήρυξε. Διόπερ αὐτὴν χωρὶς
 κρίσεως ἔγραψεν· οὐ γὰρ ἦλθε τότε κρῖναι τὸν κόσμον,
 ἀλλὰ σῶσαι τὸν κόσμον· ἐνταῦθα δὲ τὴν δευτέραν ἐν ᾗ
 κρινεῖ τὴν γῆν καὶ τὴν οἰκουμένην, τουτέστι, τὸν
 ἄνθρωπον μέν, ὡς ἀπὸ γῆς ὄντα εἰκότως λεγόμενον·
 οἰκουμένην δέ, ὡς Θεοῦ γενόμενον οἰκητήριον. Ὁ γὰρ Λόγος
 σὰρξ ἐγένετο, καὶ ἐσκήνωσεν ἐν ἡμῖν. Οὐ μόνον δὲ γῆν
 αὐτὸν καὶ οἰκουμένην, ἀλλὰ καὶ Λαούς, οὐχὶ λαόν,
 προσηγόρευσε διὰ τὴν διαφορὰν τῶν γλωσσῶν καὶ τῶν
 πολιτειῶν τῆς περὶ τοῦ Θεοῦ δόξης, ἄλλων τε πολλῶν ὅσα
 χωρίζει τῆς πρὸς ἀλλήλους κοινωνίας ἐν τοῖς ἀναγκαίοις
 τὸν ἄνθρωπον. Εἰ δὲ τὴν οἰκουμένην ἐν δικαιοσύνῃ κρινεῖ,
 καὶ τοὺς λαοὺς ἐν ἀληθείᾳ εἴρηται ὥσπερ οὐχ ἕτερον παρὰ
 τοὺς λαοὺς ἡ οἰκουμένη. Μὴ γὰρ ὄντων λαῶν, τίνος
 οἰκουμένη γενήσεται; Οὕτως οὐδὲ ἡ δικαιοσύνη παρὰ τὴν
 ἀλήθειαν· περιεκτικὸν γὰρ ἀλλήλων ἑκάτερον. Καὶ οὔτε
 δικαιοσύνη χωρὶς ἀληθείας, οὔτε ἀλήθεια χωρὶς
 δικαιοσύνης· ὅθεν ἄμφω ὁ Χριστὸς ὀνομάζεται.

Ψαλμὸς τῷ Δαυΐδ , ὅτε ἡ γῆ αὐτῷ καθίστατο·
 ἀνεπίγραφος παρ’ Ἑβραίοις. ϟϛʹ. 
 
 αʹ. Μετὰ τῶν ἀνεπιγράφων καὶ οὗτος ὁ ψαλμὸς ἠρίθμηται
 τοῖς Ἑβραίοις· οἱ Ἑβδομήκοντα δὲ αὐτῷ πρέποντα τῇ
 προφητείᾳ τὸν τίτλον ἐπενόησαν. Ἐπειδὴ γὰρ περὶ Χριστοῦ
 βασιλείας καὶ τῶν ἐξ αὐτῆς κατορθωμάτων τὰ νῦν τῷ
 προφήτῃ μελῳδηθέντα σύγκειται, ἀναγκαίως μὲν αὐτὸν τῷ
 νοητῷ Δαυῒδ ἀνατίθησι. Φησὶ δέ, Ὅτε ἡ γῆ αὐτῷ καθίστατο,
 τουτέστιν, ἡνίκα ἡ ἀνθρωπότης ἐν καταστάσει γέγονεν·
 ἐξεστηκυῖα γὰρ ἦν πρότερον τοῦ λογισμοῦ τοῦ σώφρονος. Ὁ
 Κύριος ἐβασίλευσεν· ἀγαλλιάσθω ἡ γῆ, εὐφρανθήτωσαν νῆσοι
 πολλαί. Ἀεὶ μὲν ὁ Θεὸς ἐβασίλευσεν, ὡς ὅλης τῆς
 οἰκουμένης δημιουργὸς καὶ κύριος· ἀλλ’ ἐπειδή τινα
 χρόνον ἀποστραφεὶς τὸ γένος τῶν ἀνθρώπων τυραννηθῆναι
 παρὰ τῶν ἐχθρῶν τῶν νοητῶν συνεχώρησε, νῦν δὲ κἀκείνους
 ὑπέταξε καὶ τούτους ἠλευθέρωσεν, εἰκότως φησίν, Ὁ Κύριος
 ἐβασίλευσεν, βασιλείαν Θεοῦ καλῶν τὴν ἀναίρεσιν τῆς
 πλάνης, καὶ τὴν τῶν εἰδώλων καθαίρεσιν, ἐφ’ ἣν
 ἀγαλλιᾶται ἡ γῆ, θεωροῦσα καὶ ἐλευθερίαν τούτων, ὑπὲρ ὧν
 μετὰ τῆς λοιπῆς κτίσεως στενάζει πρότερον. Εὐφραίνονται
 δὲ καὶ νῆσοι πολλαί, αἱ τῶν ἐθνῶν Ἐκκλησίαι· ἡ γὰρ
 ἀναίρεσις τῆς πλάνης αὐταῖς πεποίηκεν εἴσοδον. Ἀλλὰ
 τίνος χάριν τὰς Ἐκκλησίας νήσους καλεῖ, ἢ πάντως ἐπειδὴ
 καθάπερ αἱ νῆσοι μέσον ὑδάτων οἰκοῦνται, οὕτω καὶ αἱ
 Ἐκκλησίαι ἐν τῷ βαπτίσματι; Καλῶς δὲ πολλὰς εὐφραίνεσθαι
 νήσους, οὐχὶ δὲ πάσας, ἔγραψε, δεικνὺς ὡς εἰσὶν ἄλλαι
 νῆσοι, αἱ τῶν αἱρετικῶν Ἐκκλησίαι, αὐχοῦσαι καὶ αὗται τὸ
 ὕδωρ τοῦ βαπτίσματος· οὐ μὴν ἁρμόττει ταύταις
 εὐφραίνεσθαι, ἐπειδὴ τῇ περὶ τὸ Θεῖον ἀσεβείᾳ τὴν χάριν
 ἀθετοῦσι τοῦ βαπτίσματος. Νεφέλη καὶ γνόφος κύκλῳ αὐτοῦ·
 δηλαδὴ τοῦ βασιλεύσαντος. Φησὶ γὰρ τὸν Χριστόν, οὗ τὸ
 σῶμα νεφέλη· διὰ τὸ λεπτὸν γὰρ ἀμόλυντος λέγεται. Ἀλλὰ
 τῇ νεφέλῃ καὶ γνόφος συνέζευκται, ὅπερ Ὁμίχλην ὁ
 Σύμμαχος ἔγραψεν. Ἡ γὰρ σὰρξ ὁμίχλης δίκην τοὺς
 ὀφθαλμοὺς τῶν πλειόνων ἀπέτρεπε τὴν ἀξίαν τῆς τοῦ
 Μονογενοῦς ἐπιγνῶναι θεότητος· ὥστε ἀλλαχοῦ τὸν ψαλμῳδὸν
 τοῦτον λέγειν· Ἔθετο σκότος ἀποκρυφὴν αὐτοῦ κύκλῳ αὐτοῦ
 ἡ σκηνὴ αὐτοῦ. Δικαιοσύνη καὶ κρῖμα κατόρθωσις τοῦ
 θρόνου αὐτοῦ. Ταῦτα γὰρ ἡ τοῦ Θεοῦ βασιλεία κατώρθωσε.
 Δῆλον δὲ ἀφ’ ὧν ἡμεῖς μὲν τῶν καταδουλωσάντων ἀδίκως
 ἠλευθερώθημεν· ἐκεῖνοι δὲ κατεκρίθησαν. Πλὴν ἀλλὰ καὶ
 αὐτοὶ δικαιοσύνην καὶ κρῖμα [κατορθώσωμεν], εἴπερ αὐτῷ
 συμβασιλεῦσαι βουλοίμεθα. Πῦρ ἐνώπιον αὐτοῦ
 προπορεύσεται, καὶ φλογιεῖ κύκλῳ τοὺς ἐχθροὺς αὐτοῦ.
 Σαφῶς ἐνταῦθα τὴν κρίσιν ἀναμιμνήσκει τὴν μέλλουσαν.
 Τοιγαροῦν περὶ τοῦ πυρὸς οὔ φησι, Προπορεύεται, ἀλλά,
 Προπορεύσεται, ὅπερ αὐτοῦ φλογιεῖ τοὺς ἐχθρούς, δηλαδὴ
 τοὺς ἁμαρτωλούς· ἐχθροὶ γάρ εἰσι τοῦ Θεοῦ, ἐπειδὴ καλοῦντος οὐχ
 ὑπήκουσαν, παρακαλοῦντι οὐκ ἐπεί[σ]θησαν, καταλλαγῆναι
 προτείνοντι οὐκ ἐβουλήθησαν. Μαρτυρεῖ δὲ ὁ Παῦλος λέγων·
 Ὑπὲρ Χριστοῦ πρεσβεύομεν, ὡς τοῦ Θεοῦ παρακαλοῦντος δι’
 ἡμῶν. Δεόμεθα ὑπὲρ Χριστοῦ, καταλλάγητε τῷ Θεῷ. Φλογιεῖ
 δὲ κύκλῳ τοὺς ἐχθροὺς αὐτοῦ· τουτέστι, πάντας. Οὐ
 παύσεται γὰρ κυκλοῦν καὶ τρέχον ἕως ἂν ὅλων τῶν
 ὑπευθύνων δράξηται. Τούτου τοῦ πυρὸς καὶ Δανιὴλ
 ἐμνημόνευσεν, ὡς τοῦ κριτοῦ προτρέχοντος. Ἐθεώρουν,
 φησίν, ἕως οἱ θρόνοι ἐτέθησαν, καὶ παλαιὸς ἡμερῶν
 ἐκάθητο· καὶ τὸ ἔνδυμα αὐτοῦ λευκὸν ὡσεὶ χιών, καὶ ἡ
 θρὶξ τῆς κεφαλῆς αὐτοῦ ὡσεὶ ἔριον καθαρόν. Ὁ θρόνος
 αὐτοῦ φλὸξ πυρός, καὶ οἱ τροχοὶ αὐτοῦ πῦρ φλέγον.
 Ποταμὸς πυρὸς ἐκπορευόμενος εἶλκεν ἔμπροσθεν αὐτοῦ.
 Ἔφαναν αἱ ἀστραπαὶ αὐτοῦ τῇ οἰκουμένῃ Ἀστραπὰς αὐτοῦ τὰς
 λαμπηδόνας αὐτοῦ νοήσομεν, αἵτινες οὐκ ἀναμένουσι τὸν
 αἰῶνα τὸν μέλλοντα, ἀλλ’ ἐντεῦθεν ἤδη τὴν οἰκουμένην
 φωτίζουσι. Θεωρεῖς τοίνυν πυρὸς διαφοράν. Ὃ μὲν γάρ
 ἐστιν αὐτοῦ, τοῦτο φωτίζει· ὃ δὲ οὐκ αὐτοῦ, ἀλλ’
 ἐναντίον αὐτοῦ τρέχει, τοῦτο καίει· εἰς τοῦτο γὰρ καὶ
 τέτακται. Ἀστραπὰς τοίνυν αὐτοῦ τοὺς ἀποστόλους λέγει,
 ἐπειδὴ τοῦ ἀληθινοῦ μετασχόντες φωτός, φῶς εἰκότως καὶ
 αὐτοὶ χρηματίζουσιν· ὅθεν πρὸς αὐτοὺς ὁ Κύριος ἔλεγεν·
 Ὑμεῖς ἐστε τὸ φῶς τοῦ κόσμου. — Εἶδε, καὶ ἐσαλεύθη ἡ γῆ.
 Συμφέρει γὰρ τῷ κακῶς ἱσταμένῳ σαλεύεσθαι, ἵνα στάσιν
 ἑδραιοτέραν δέξηται, ἐπειδὴ καὶ τεκτόνων παῖδες οὓς ἂν
 εὕρωσι σαθροὺς τοίχους, σαλεύουσιν, εἰς τὸ κρεῖττον
 αὐτοὺς μεταθεῖναι βουλόμενοι. Διόπερ καὶ ἡ γῆ,
 τουτέστιν, ἡ ἀνθρωπότης τῇ θεωρίᾳ τῶν ἀποστόλων
 σεσάλευται, ὥστε τοὺς ἐν Θεσσαλονίκῃ περὶ τοῦ Παύλου καὶ
 τοῦ Σίλα λέγειν· οἱ τὴν οἰκουμένην ἀναστατώσαντες, οὗτοι
 καὶ ἐνθάδε πάρεισιν· ὅπως ἑαυτῆς ἑδραιοτέρα γένηται. Τὰ
 ὄρη ὡσεὶ κηρὸς ἐτάκησαν ἀπὸ προσώπου Κυρίου, ἀπὸ
 προσώπου Κυρίου πάσης τῆς γῆς. Ὥσπερ τὰ ὅρη τῆς γῆς
 ὑψηλότερα, οὕτως οἱ προφῆται τῶν ἄλλων ἀνθρώπων
 ὑψηλότεροι, καὶ τούτου χάριν ὅρη προσαγορεύονται.
 Εἰκότως τοίνυν ἐπὶ τῇ τοῦ Μονογενοῦς ἐνδημίᾳ, ὅσπερ ἐστὶ
 Κύριος δηλαδὴ τῆς ἀνθρωπότητος, ἧς λαβὼν τὴν ἀπαρχὴν
 Κύριος ὅλου τοῦ φυράματος γέγονεν, οἱ προφῆται ὡσεὶ
 κηρὸς ἐτάκησαν· πεπιλημένη γὰρ αὐτῶν πρότερον ἡ
 προφητεία τῷ γράμματι, ὥστε ἄγνωστος εἶναι τοῖς
 ἐντυγχάνουσιν. Ἐνδημήσαντος τοῦ Μονογενοῦς ἐτάκη,
 τουτέστιν, εὐμάλακτος γέγονεν, εἰς τὸ πάντας αὐτῇ πρὸς
 τὰ χρώματα τοῦ μυστηρίου τοῦ Μονογενοῦς χρήσασθαι, καὶ
 δι’ αὐτῆς καθάπερ διὰ κηροῦ τινος πυρὶ θερμανθέντος τὰς
 Δεσποτικὰς εἰκόνας ἐργάζεσθαι. Ἐτάκη γάρ, φησιν, ἀπὸ
 προσώπου Κυρίου, δηλαδὴ τῆς ἐνεργείας τοῦ Πνεύματος.
 Ἐπειδὴ γὰρ δὶς ἐνταῦθα ὀνομάζει τοῦ Κυρίου τὸ πρόσωπον,
 σαφὲς ὅτι τοῦ μὲν Πατρὸς πρόσωπον τὸν Υἱόν, τοῦ δὲ Υἱοῦ
 τὸ Πνεῦμα καλεῖ· ὥστε τὸν προφητικὸν κηρὸν μὴ μόνον
 λυθῆναι τῇ τοῦ Μονογενοῦς ἐπιδημίᾳ, ἀλλὰ καὶ τῇ χορηγίᾳ
 τοῦ Πνεύματος. Οὐδὲ γὰρ ἐπιδημήσαντος τοῦ Χριστοῦ νοεῖν
 τὰς περὶ αὐτοῦ προφητείας ἐδύναντο, εἰ μὴ τοῦ Πνεύματος
 αὐτοῖς τὴν χορηγίαν ἔδωκεν· δηλοῖ δὲ ὁ Κύριος πρὸς
 αὐτοὺς λέγων· Ὦ ἀνόητοι καὶ βραδεῖς τῇ καρδίᾳ τοῦ
 συνιέναι ἐπὶ πᾶσιν οἷς ἐλάλησαν οἱ προφῆται. Ἀνήγγειλαν
 οἱ οὐρανοὶ τὴν δικαιοσύνην αὐτοῦ, καὶ εἶδον πάντες οἱ
 λαοὶ τὴν δόξαν· αὐτοῦ· εἰ καὶ πολλάκις οἱ οὐρανοὶ τὴν
 δικαιοσύνην τοῦ Θεοῦ, τουτέστι, τὸν Χριστὸν ἀνήγγειλαν·
 ἠνέχθη γὰρ ἐξ αὐτῶν φωνή· Οὗτός ἐστιν ὁ Υἱός μου ὁ
 ἀγαπητός· οὐ μόνον ἐν τῷ βαπτίσματι, ἀλλὰ καὶ ἐν τῷ
 Θαβωρείῳ ὄρει· καὶ πάλιν τοῦ Χριστοῦ πρὸς τὸν Πατέρα
 βοήσαντος, Πάτερ, δόξασόν σου τὸν Υἱόν, φωνή τις ἐξ
 οὐρανῶν ἐφέρετο· Καὶ ἐδόξασα, καὶ πάλιν δοξάσω· ἀλλ’
 ὅμως οὐρανοὶ ἀναγγέλλοντες τὴν τοῦ Θεοῦ δικαιοσύνην,
 κυρίως οἱ ἀπόστολοι· οὐδὲ γὰρ ἦσαν χοϊκοί, ἀλλ’
 οὐράνιοι· διὸ καὶ οὐρανοὶ προσαγορεύονται. 
 βʹ. Τούτων δὲ ἀναγγελλόντων, πάντες οἱ λαοὶ τοῦ Χριστοῦ
 τὴν δόξαν ἐθεάσαντο, βλέποντες ἀγραμμάτους ῥητορεύοντας,
 δαιμόνια ταῖς σκιαῖς τῶν ἀποστόλων ἐλαυνόμενα.
 Αἰσχυνθήτωσαν πάντες οἱ προσκυνοῦντες τοῖς γλυπτοῖς, οἱ
 ἐγκαυχώμενοι ἐν τοῖς εἰδώλοις αὐτῶν. Οὐ μόνον οἱ νόμον
 λαβόντες γραπτὸν ἐπὶ τοῖς χειροποιήτοις εἰδώλοις
 αἰσχύνεσθαι δίκαιοι, ἀλλὰ καὶ οἱ τὸν νόμον τὸν φυσικὸν
 ἔχοντες. Τίνι γὰρ οὐκ ἔστι πρό δηλον, ὅτι τοῦ Θεοῦ τὸ ποιεῖν ἴδιον; Πῶς
 τοίνυν Θεὸς τὸ παρ’ ἄλλου ποιηθὲν ὀνομάζεται; Εἴτε
 τοίνυν προσκυνεῖ τις, εἴτε οὐ προσκυνεῖ, ἀλλ’ ἐγκαυχᾶται
 ὡς αὐτὸς πεποιηκὼς τὰ παρ’ ἄλλου προσκυνούμενα,
 αἰσχύνεσθαι καὶ οὗτος ἄξιος, χαλεπὸν συναγαγὼν τῷ βίῳ τῷ
 ἡμετέρῳ πρόσκομμα. Προσκυνήσατε αὐτῷ, πάντες οἱ ἄγγελοι
 αὐτοῦ. Ἀναγκαίως ἐνταῦθα τὴν προσκύνησιν τῶν ἀγγέλων
 ἐπήγαγεν, ἵνα μὴ αἰσχυνθῶμεν προσκυνῆσαι Θεόν, ὃν
 προσκυνοῦσιν ἄγγελοι. ἅμα δὲ καὶ γνῶμεν ὡς εἰς ἀγγέλων
 τάξιν οἱ προσκυνοῦντες Θεὸν ἀνερχόμεθα· πρὸς τούτοις,
 ὅτι τὸ προσκυνεῖν τῶν ἀγγέλων ἴδιον, οὐ τὸ
 προσκυνεῖσθαι. Οὐ τοίνυν οἱ δαίμονες, ἀποπεσόντες καὶ
 ταῦτα τῆς ἀξίας τῶν ἀγγέλων, προσκυνεῖσθαι δυνήσονται.
 Ἤκουσε καὶ εὐφράνθη Σιών, καὶ ἠγαλλιάσαντο αἱ θυγατέρες
 τῆς Ἰουδαίας ἕνεκεν τῶν κριμάτων σου. Κύριε. Θυγατέρας
 τῆς Ἰουδαίας τὰς κατὰ πᾶσαν τὴν γῆν Ἐκκλησίας ἐκάλεσεν,
 ἐπειδήπερ ἐξομολόγησις ἐν αὐταῖς πολιτεύεται· τοῦτο γὰρ
 Ἰουδαία ἑρμηνεύεται. Ἀλλὰ τὴν Σιὼν ὡς πρωτότοκον
 Ἐκκλησίαν προέταξεν. Αὕτη, φησίν, ἤκουσε καὶ εὐφράνθη·
 ἤκουσε τὴν τῶν εἰδωλολατρούντων αἰσχύνην, ἀλλὰ μὴν καὶ
 τὴν τῶν ἀγγέλων προσκύνησιν, ἣν προσκυνοῦσι Θεῷ· καὶ
 εἰκότως εὐφράνθη ὡς ἕνα Θεὸν τὸν πατέρα τῆς κτίσεως
 προσκυνούμενον σέβουσα. Ταύτης αἱ θυγατέρες τῆς Ἰουδαίας
 (εἶναι δὲ τὰς Ἐκκλησίας φαμὲν), μετασχοῦσαι τῆς χαρᾶς
 εἰκότως ἠγαλλιάσαντο. Κρίματα δὲ τοῦ Θεοῦ ταῦτα, οἷς ἡ
 χαρὰ δικαίως προσηγόρευται. Ἐπειδὴ τοίνυν αἰσχύνην,
 προσκυνοῦντες τοῖς γλυπτοῖς, καὶ τοῖς εἰδώλοις
 ἐγκαυχώμενοι, παρὰ Θεοῦ κατακριθέντες ἔχουσιν, ἀλλὰ πῶς
 ταῦτα πέπρακται ἀπὸ τῶν ἑξῆς μάνθανε. Ὅτι σὺ Κύριος
 ὕψιστος ἐπὶ πᾶσαν τὴν γῆν, σφόδρα ὑπερυψώθης ἐπὶ πάντας
 τοὺς θεούς. Ἐπειδὴ τὴν διὰ σταυροῦ πεπραγμένην δίκην
 ὑποτίθεται, ὕψος δὲ τοῦ Μονογενοῦς ὁ σταυρός· φησὶ γάρ,
 Ὅταν ὑψωθῶ, πάντας ἑλκύσω πρὸς ἐμαυτόν· μήποτέ τις οἰηθῇ
 τὸν Χριστὸν ὑψηλὸν οὐ γεγονέναι πρότερον, οὐ μόνον
 ὑψηλόν, ἀλλὰ καὶ ὕψιστον κατὰ πάσης τῆς γῆς ὑπάρχειν
 προσηγόρευσεν. Εἰπὼν δὲ τὴν γῆν, ἀπὸ τοῦ μέρους ὕλην τὴν
 κτίσιν ἐκάλεσεν. Ἀλλ’ ὅμως ὑπερυψώθη διὰ τοῦ σταυροῦ
 κατὰ πάντων τῶν θεῶν, δηλαδὴ τῶν ψευδωνύμων· ἐπειδὴ τῷ
 σταυρῷ καταβληθέντες μεμαθήκασι τῇ πείρᾳ πόσον ἐστὶν
 ὑψηλὸς ὁ Θεός, ὥστε διὰ τῆς νομιζομένης ἀσθενείας τοὺς
 νομισθέντας δυνατοὺς καταγωνίσασθαι. Οἱ ἀγαπῶντες τὸν
 Κύριον, μισεῖτε πονηρά. Ἵνα καθαρὰν τὴν ἀγάπην εὑρών,
 τοὺς ἐραστὰς ὡς ἀληθεῖς καὶ γνησίους προσδέξηται· ὡς
 ὅστις λέγων ἀγαπᾷν τὸν Θεόν, πονηρίᾳ καὶ τῇ τυχούσῃ
 προσέπαθεν. ἤ τινος τῶν κατὰ τὸν βίον ἐρᾷ, ἑαυτὸν ἀπατᾷ.
 Ἡ γὰρ φιλία τοῦ κόσμου τούτου ἔχθρα εἰς τὸν Θεόν ἐστιν,
 Ἰάκωβος λέγει. Φυλάσσει Κύριος τὰς ψυχὰς τῶν ὁσίων
 αὐτοῦ, ἐκ χειρὸς ἁμαρτωλοῦ ῥύσεται αὐτάς. Ἰδοὺ πηλίκα
 τῆς καθαρᾶς πρὸς τὸν Θεὸν ἀγάπης ἀπολαύομεν. Γινόμεθα
 γὰρ ὅσιοι, καὶ φύλακα τὸν Θεὸν ἔχομεν τοῦ μεγίστου
 κτήματος, τῆς ψυχῆς τῆς ἡμετέρας, ὥστε μὴ ὑπὸ τὴν χεῖρα
 γενέσθαι τοῦ ἐχθροῦ· ἂν δὲ ἄρα καὶ γενώμεθα, οὐ περιορᾷ,
 ἀλλὰ ῥύεται συμποδίζων τὸν ὄντως ἁμαρτωλὸν καὶ ῥίζαν τῆς
 ἁμαρτίας τὸν διάβολον, ἡμῖν δὲ χεῖρα δίδωσιν, ἵνα τὸν
 ἀδίκως ἐπαναστάντα φύγωμεν. Φῶς ἀνέτειλε τῷ δικαίῳ, καὶ
 τοῖς εὐθέσι τῇ καρδίᾳ εὐφροσύνη. Ὁ τοῦ Θεοῦ νόμος,
 λύχνος καὶ φῶς τοῖς δικαίοις καθέστηκε. Διόπερ ἀλλαχοῦ
 φησιν ὁ Δαυΐδ · Λύχνος τοῖς ποσί μου ὁ νόμος σου, καὶ φῶς
 ταῖς τρίβοις μου. Ὁ δὲ αὐτὸς καὶ τοῖς εὐθέσι τῇ καρδίᾳ,
 δηλαδὴ τοῖς ὀρθὰ βαδίζουσιν, εὐφροσύνη· ὁδὸν γὰρ αὐτοῖς
 ἥνπερ εὔχονται δείκνυσι, καὶ πρὸς ἀρετὰς ἀλείφει, ἃς ἀφ’
 ἑαυτῶν σπουδάζουσι. Σὺ δὲ καὶ φῶς ἀνατείλαντα τὸν
 Μονογενῆ νόησον, περὶ οὗ Ἰωάννης ὁ θεόλογος ἔγραψεν·
 Πάντα δι’ αὐτοῦ ἐγένετο, καὶ χωρὶς αὐτοῦ ἐγένετο οὐδὲ ἓν
 ὃ γέγονεν. Ἐν αὐτῷ ζωὴ ἦν, καὶ ἡ ζωὴ ἦν τὸ φῶς τῶν
 ἀνθρώπων. Ὅθεν αὐτὸν καὶ Μαλαχιὴλ ἥλιον προσηγόρευσεν,
 καὶ ἀνατέλλειν, καθάπερ Δαυΐδ , τοῖς δικαίοις ἐξέθετο·
 φησὶ γάρ· Ἀνατελεῖ ὑμῖν τοῖς φοβουμένοις τὸν Κύριον
 ἥλιος δικαιοσύνης, καὶ ἴασις ἐν ταῖς πτέρυξιν αὐτοῦ.
 Εὐφράνθητε, δίκαιοι, ἐν τῷ Κυρίῳ. Μακάριοι τῆς χαρᾶς
 εἰκότως οἱ δίκαιοι. Ἐπ’ οὐδενὶ γὰρ τῶν βιωτικῶν ἀγαθῶν
 τῶν προσκαίρων εὐφραίνονται, ἐπὶ Θεῷ δέ, ἐν ᾧ πᾶσα δόσις
 ἀγαθή, καὶ πᾶν δώρημα τέλειον ἄνωθέν ἐστι, ὡς [ἐκ] τῆς
 Ἐπιστολῆς Ἰακώβου μεμάθηκας. Καὶ ἐξομολογεῖσθε τὴν
 μνήμην τῆς ἁγιωσύνης αὐτοῦ. 
 Ἐξομολόγησιν εἴτε τὴν εὐχαριστίαν λέγοις, εἴτε τὴν τῶν
 πταισμάτων ἐξαγόρευσιν· ἁρμόττει γὰρ αὕτη καὶ δικαίοις·
 ἐπειδὴ δὲ οὐδείς ἐστιν ὃς ζήσεται, καὶ οὐχ ἁμαρτήσεται·
 ἀναγκαίως ἐπὶ τῇ μνήμῃ τῆς ἁγιωσύνης τοῦ Θεοῦ,
 τουτέστιν, ἐπὶ τῇ ἀναμνήσει προσφέρεται. Χρὴ γὰρ
 εὐχαριστεῖν αὐτῷ, ὅτι τοῦ ἁγιασμοῦ καὶ τοῖς ἀνθρώποις
 μετέδωκεν· χρὴ δὲ καὶ ἁμαρτωλοὺς ἑαυτοὺς ἐξαγορεύειν.
 Ὅσον γὰρ ἄν τις ὑπάρχῃ δίκαιος, συγκρινόμενος τῷ ἁγιασμῷ
 τοῦ Θεοῦ, ἁμαρτωλὸς εὑρίσκεται· ὥστε τὸν Ἡσαΐαν λέγειν·
 Πᾶσα ἡ δικαιοσύνη ἡμῶν ὡς ῥάκος ἀποκαθημένης ἐναντίον
 σου.

Τῷ Δαυΐδ . Ἀλληλούια. Ψαλμὸς
 ϟζʹ. 
 
 αʹ. Οὐ μάτην τῷ Δαυῒδ ὁ ψαλμὸς ἀναγέγραπται· ἀλλ’
 ἐπειδὴ τὰ περὶ Χριστοῦ προφητεύει μυστήρια, τοῦτον δὲ
 νοεῖσθαι Δαυῒδ Ἰεζεκιὴλ ὁ προφήτης, τὸ Πνεῦμα δὲ μᾶλλον
 τὸ ἐπ’ αὐτῷ πεποίηκε· φησὶ γάρ· Καὶ ἀναστήσω ὑμῖν
 ποιμένα τὸν δοῦλόν μου Δαυΐδ . Καίτοι πρὸ πολλῶν γενεῶν
 τελευτήσας ἐτύγχανεν· ἀλλὰ Δαυῒδ μὲν καλεῖ Χριστόν, οὐ
 μόνον ὡς ἐκ τοῦ Δαυΐδ , καὶ ὡς βασιλέα· δοῦλον δέ, ὡς
 μορφὴν δούλου δεξάμενον. Διὰ τοῦτο καὶ νῦν οὐ τοῦ Δαυῒδ 
 ὁ ψαλμὸς ἐπιγέγραπται, ἀλλά, Τῷ Δαυΐδ . ᾌσατε τῷ Κυρίῳ
 ᾆσμα καινόν. Τίνος χάριν; Ὅτι θαυμαστὰ ἐποίησεν. Αὕτη
 τοίνυν ἄρα τοῦ καινοῦ ᾄσματος ἡ ὑπόθεσις, τὸ ποιῆσαι
 θαυμαστὰ τὸν Θεόν, ἢ καὶ Τεράστια, καθὼς ἐξέθετο
 Σύμμαχος. Ποῖα δὲ ταῦτα; Ἔσωσεν αὐτὸν ἡ δεξιὰ αὐτοῦ, καὶ
 ὁ βραχίων ὁ ἅγιος αὐτοῦ. Καὶ τί τοῦτο θαυμαστὸν ἔχει, ἢ
 πάντως ὅτι διὰ κακίας ὑπερβολὴν ἀπαγορευθεὶς ὑπῆρχεν ὁ
 ἄνθρωπος; Ὥστε τὸν μὲν Ἡσαΐαν λέγειν· Πᾶσα κεφαλὴ εἰς
 πόνον, καὶ πᾶσα καρδία εἰς λύπην. Ἀπὸ ποδῶν ἕως κεφαλῆς,
 οὐκ ἔστιν αὐτῷ ὁλοκληρία, οὔτε τραῦμα, οὔτε μώλωψ, οὐδὲ
 πληγὴ φλεγμαίνουσα. Οὐκ ἔστι μάλαγμα ἐπιθεῖναι, οὐδὲ
 ἔλαιον, οὔτε καταδέσμους. Δαυῒδ δὲ οὕτως· Πάντες
 ἐξέκλιναν, ἅμα ἠχρειώθησαν· οὐκ ἔστι ποιῶν χρηστότητα,
 οὐκ ἔστιν ἕως ἑνός. Ἐφ’ ᾧ τῆς τοῦ Θεοῦ δεξιᾶς καὶ τοῦ
 βραχίονος ἀναγκαίως ἐδέησε, δηλαδὴ τοῦ Μονογενοῦς αὐτοῦ.
 Αὐτὸν γὰρ χαρακτηρίζει τῶν εἰρημένων ἑκάτερον· περὶ οὗ
 καὶ Ἡσαΐας φησί· Ὡς ποιμὴν ποιμανεῖ τὸν λαὸν αὐτοῦ, καὶ
 τῷ βραχίονι αὐτοῦ συνάξει ἄρνας· ὃν οὐ μάτην ὁ ψαλμῳδὸς
 προσηγόρευσεν ἅγιον, ἀλλ’ ἐν ἰδίᾳ δεῖξαι τοῦτον
 ὑποστάσει βουλόμενος. Αὐτὸ τοίνυν τὸ πλάσμα τὸ ἀπολωλὸς
 ἔσωσε· Οὐδὲ γὰρ ἦλθε κρῖναι τὸν κόσμον, ἀλλὰ σῶσαι τὸν
 κόσμον. Ὅτι δὲ τὴν τοῦ Μονογενοῦς ἄφιξιν ὁ προφήτης
 αἰνίττεται (μόνη γὰρ αὕτη σώζει τὸ γένος τὸ ἀνθρώπινον),
 Ἡσαΐας δηλοῖ, Οὐ πρεσβεύς, εἰπών, οὐδὲ ἄγγελος, ἀλλ’
 αὐτὸς ὁ Κύριος ἥξει καὶ σώσει ἡμᾶς· δηλοῖ δὲ καὶ τὰ
 ἑπόμενα. Ἐγνώρισε Κύριος σωτήριον αὐτοῦ, ἐναντίον τῶν
 ἐθνῶν ἀπεκάλυψε τὴν δικαιοσύνην αὐτοῦ. Σωτήριον μὲν τὸν
 Χριστὸν καὶ δικαιοσύνην εἰρῆσθαι πολλάκις ὁ λόγος διὰ
 τῶν προλαβόντων ἀπέδειξεν. Ἐνταῦθα δὲ τῶν προφητικῶν
 λέξεων ἐμφαίνει τὴν ἀκρίβειαν, πῶς πρότερον αὐτὸν
 γνωρισθῆναι, ὕστερον δὲ ἀποκαλυφθῆναί φησιν. Ἐγνώρισε
 γὰρ πρότερον τοῖς προφήταις, οἵτινες αὐτοῦ τὴν γνῶσιν
 ἐπιστεύθησαν, τῇ θεωρίᾳ τοῦ Πνεύματος· ὥστε τὸν Κύριον
 λέγειν· Ἀβραὰμ ὁ πατὴρ ἡμῶν ἠγαλλιάσατο ἰδεῖν τὴν ἡμέραν
 τὴν ἐμήν· καὶ εἶδε καὶ ἐχάρη. Ἀπεκαλύφθη δὲ διὰ τῆς
 σαρκὸς ὕστερον· ἔτι μὴν καὶ διὰ τῶν ἀποστολικῶν
 θαυμάτων, ἅτινα τὴν τοῦ Μονογενοῦς ἐγύμνωσε δύναμιν.
 Ἐναντίον τῶν ἐθνῶν. Οὗτοι γὰρ πιστεύσαντες ἐδέξαντο τοῦ
 Χριστοῦ τὴν φανέρωσιν. Ἄλλως τε, ἐπειδὴ τῆς τῆς σαρκὸς
 παρουσίας σαφῶς ἀπόδειξις ἡ τῶν εἰδώλων καθαίρεσις,
 ἀναγκαίως ἐναντίον τῶν ἐθνῶν ἀποκαλυφθῆναι ὁ Μονογενὴς
 δύναται. Ἐμνήσθη τοῦ ἐλέους αὐτοῦ τῷ Ἰακώβ, καὶ τῆς
 ἀληθείας αὐτοῦ τῷ οἴκῳ Ἰσραήλ. Ἀνθ’ ὅτου τὸν Ἰακὼβ
 εἰπών, οὐκ ἠρκέσθη, ἀλλὰ καὶ τὴν τοῦ Ἰσραὴλ οἰκίαν
 προσέθηκεν, ἀλλ’ ἵνα πάντως δηλώσῃ ὡς ὁ πράξας τὰ νῦν
 προφητευόμενα, οὗτος ἦν ὁ τὸν Ἰακὼβ Ἰσραὴλ ἐπονομάσας;
 Διόπερ μετ’ αὐτοῦ καὶ ἐπάλαιεν προτυπῶσαι τὸ μυστήριον
 βουληθεὶς τῆς σαρκώσεως· σαρκὸς γὰρ τὸ παλαίειν καὶ
 περιπλέκεσθαι ἴδιον. Ἐμνήσθη τοίνυν τῶν πρὸς Ἰακὼβ καὶ
 Ἰσραήλ, καὶ χάριτι τὸ μυστήριον τῇ πρὸς ἐκεῖνον
 ἐπλήρωσε. Πῶς τοῦτο; Δῆλον ὅτι πρὸς τὰ πρόβατα τὰ
 ἀπολωλότα οἴκου Ἰσραὴλ παρεγένετο, οὐκ ἐκείνοις νέμων
 τὸν ἔλεον (οὐδὲ γὰρ ἐτύγχανον ἄξιοι), ἀλλὰ τῷ Ἰακώβ, ἐξ οὗ τὸ γένος κατήγετο.
 Ἐμνήσθη δὲ καὶ τῆς ἀληθείας τοῦ οἴκου Ἰσραήλ, τὴν
 εὐλογίαν, ἥνπερ ὁ Ἰσραὴλ ὡς κλῆρον τοῖς ἑαυτοῦ παισὶν
 εἰς τὴν φυλὴν τοῦ Ἰούδα προφητεύων ἀπένειμεν, εἰς ἔργον
 ἀγαγὼν καὶ ποιήσας ἀλήθειαν· ἦν δὲ αὕτη· Οὐκ ἐκλείψει
 ἄρχων ἐξ Ἰούδα, οὐδὲ ἡγούμενος ἐκ τῶν μηρῶν αὐτοῦ, ἕως
 ἂν ἔλθῃ ᾧ ἀπόκειται, καὶ αὐτὸς προσδοκία ἐθνῶν. Ὥστε καὶ
 σφόδρα ἁρμόττει τὰ ἑπόμενα· Εἴδοσαν πάντα τὰ πέρατα τῆς
 γῆς τὸ σωτήριον τοῦ Θεοῦ ἡμῶν. Τοῖς μὲν γὰρ Ἰουδαίοις,
 ὡς ἰδίοις, ἐπεδήμησεν. Ἐκείνων δὲ τοὺς ὀφθαλμοὺς
 μυσάντων (Ἐκάμμυσαν γάρ, φησὶν ὁ Ἡσαΐας, τοὺς ὀφθαλμοὺς
 αὐτῶν, ἵνα μὴ ἴδωσιν), ἀντ’ ἐκείνων τὰ πέρατα τῆς γῆς,
 δηλαδὴ τὰ ἔθνη, ἐθεάσαντο τοῦ Θεοῦ τὸ σωτήριον, καίτοι
 μὴ βλέποντα πρότερον. 
 βʹ. Τοῦτο γάρ ἐστιν ὃ νῦν ὁ προφήτης ἐκπέπληκται, ἐφ’
 ὃν [ὃ] καὶ ὁ Κύριος ἀποθαυμάζων ἔλεγεν· Εἰς κρῖμα ἐγὼ
 ἦλθον εἰς τὸν κόσμον τοῦτον, ἵνα οἱ μὴ βλέποντες
 βλέπωσι, καὶ οἱ βλέποντες τυφλοὶ γένωνται. Ἀλαλάξατε τῷ
 Κυρίῳ, πᾶσα ἡ γῆ. Εἰκότως, ἐπειδὴ κοινὰ τὰ ἀγαθά· οὐκ
 ἔτι γὰρ χώρας μιᾶς, οἷον τῆς Ἰουδαίας, ἢ ἔθνους ἑνός,
 ἀλλὰ τῆς ἀνθρωπότητος ὅλης τὸ πεπραγμένον μυστήριον, ἐφ’
 ᾧ καὶ ἀλαλάζειν ὡς πόλεμον κοινὸν νενικηκότας βούλεται.
 Γῆν γὰρ τὸν καθόλου προσηγόρευσεν ἄνθρωπον, ὡς διὰ τῶν
 ἑξῆς σαφέστερον εἴρηται. ᾌσατε, καὶ ἀγαλλιᾶσθε, καὶ
 ψάλατε. Οὐκοῦν οὐ περὶ τοῦ στοιχείου τῆς ξηρᾶς, ἀλλὰ
 περὶ τῶν ἀνθρώπων εἰπεῖν αὐτῷ πρόκειται. Διόπερ ὡς πρὸς
 πλῆθος διαλέγεται· κελεύει δὲ πρότερον ᾄδειν, καὶ μετὰ
 τοῦτο ἀγαλλιᾶσθαι, εἶτα τὸ ψάλλειν ἐπήγαγεν ἵνα τῆς τοῦ
 Θεοῦ χαρᾶς τὴν εἰς αὐτὸν δοξολογίαν ἀρχὴν καὶ τέλος
 ἔχωμεν. Ψάλατε τῷ Κυρίῳ ἐν κιθάρᾳ, ἐν κιθάρᾳ καὶ φωνῇ
 ψαλμοῦ, ἐν σάλπιγξιν ἐλαταῖς, καὶ φωνῇ σάλπιγγος
 κερατίνης. Ἀλαλάξατε ἐνώπιον τοῦ βασιλέως Κυρίου. Εἰ καὶ
 ἦν ὅτε τοῖς ὀργάνοις τούτοις εἰς τὴν τοῦ Θεοῦ δοξολογίαν
 ἐκέχρηντο, πλὴν ἡμεῖς κιθάραν τὴν τῶν ἀρετῶν συμφωνίαν
 νοήσωμεν, ἥτις οὐκ ἄλλως κατορθοῦται, ἀλλ’ ὅταν τὴν
 σάρκα νεκρώσωμεν, ὥστε χορδῶν δίκην ἐν αὐταῖς τὸν τῶν
 ἀρετῶν ἀποτελεῖσθαι φθόγγον, καὶ ψαλμοῦ φωνὴν ἀρέσκουσαν
 Θεῷ εἰς οὐρανὸν ἀναπέμπεσθαι. Ἐπειδὴ δὲ μετὰ τὴν κιθάραν
 σάλπιγγος ἐμνημόνευσε, κιθάραν ἄρα τὴν παλαιὰν Διαθήκην
 καλεῖ, ἐν ᾗ ψάλλειν (ἐξ αὐτῆς γὰρ ἡ ψαλμῳδία) προσέταξε·
 σάλπιγγας δὲ τὰ Εὐαγγέλια, ἐν οἷς ἀλαλάζειν ἐνώπιον τοῦ
 βασιλέως Κυρίου, δηλαδὴ τοῦ Χριστοῦ, ὡς διὰ τῆς
 εὐαγγελικῆς πολιτείας νενικηκότες τοὺς ἐχθροὺς εἰκότως
 κελευόμεθα. Σαλπίγγων δὲ τούτου χάριν πολλῶν ἐμνημόνευσε
 καὶ μιᾶς, ἐπειδὴ καὶ τὸ Εὐαγγέλιον, ἓν ὑπάρχον τῇ
 δυνάμει, τέσσαρα διὰ τοὺς ἐκθεμένους εὐαγγελιστὰς
 γεγένηται. Ὅρα δὲ τῆς προφητικῆς λέξεως τὴν ἀκρίβειαν.
 Τὰς μὲν γὰρ σάλπιγγας, αἵτινες πληθυντικῶς εἰρημέναι εἰς
 τὰ τῶν συνταξάντων ἐκλαμβάνονται πρόσωπα, ἐλατάς φησι,
 τουτέστι κεχαλκευμένας· ἐχαλκεύθησαν γὰρ αἱ τῶν
 εὐαγγελιστῶν γλῶτται τῇ χορηγίᾳ τοῦ Πνεύματος. Τὴν
 σάλπιγγα δὲ κερατίνην· τοῦτο γὰρ ὁ εὐαγγελικὸς λόγος,
 καὶ τὸ ἐπ’ αὐτῷ μυστήριον, ἐπειδὴ κεφάλαιον ἔχει τὸν
 Χριστόν, ὅσπερ κέρας ἀναγκαίως ὀνομάζεται· ἐν αὐτῷ γὰρ
 τοὺς ἐχθροὺς κερατίζειν ἐλάβομεν· τούτῳ τοίνυν τῷ
 Εὐαγγελίῳ τὴν φωνὴν ἀναγκαίως ἀπένειμε, Ἐν φωνῆ
 σάλπιγγος εἰπὼν κερατίνης, ἐπειδὴ καὶ πλειόνων τὴν
 ἱστορίαν ἐκθέμενος, ἑνὸς ὅμως Εὐαγγελίου φωνὴ διὰ πάντων
 ἀκούεται, συμφώνως γραψάντων τὸ μυστήριον. Σαλευθήτω ἡ
 θάλασσα καὶ τὸ πλήρωμα αὐτῆς, ἡ οἰκουμένη, καὶ πάντες οἱ
 κατοικοῦντες ἐν αὐτῇ. Σαλεύεσθαι μὲν τὴν θάλασσαν καὶ τὸ
 πλήρωμα αὐτῆς (λέγει δὲ τὰ ἐν αὐτῇ ζῶα) ἕνεκα χορείας,
 εἰρήκαμεν προλαβόντες. Πλὴν ἀλλὰ καὶ φόβῳ τῶν
 ἐπιτελουμένων ἐν αὐτῇ παρὰ τοῦ Κυρίου θαυμάτων νοήσεις
 αὐτὴν ἀναγκαίως σαλεύεσθαι. Οὐδὲ γὰρ μόνον τὸν Κύριον,
 ἀλλὰ καὶ τὸν Πέτρον περιπατοῦντα ἐδέξατο· καὶ
 προστάξαντος τοῦ Ἰησοῦ, ἰχθὺν ἔχοντα στατῆρα προσήνεγκε.
 Τὸ δὲ αὐτὸ καὶ περὶ τῆς οἰκουμένης καὶ τῶν κατοικούντων
 αὐτὴν ἐρεῖς. Ἱκανὰ γὰρ ἦν ἐκπλῆξαί τε αὐτὴν καὶ σαλεῦσαι
 τὰ παρὰ τοῦ Χριστοῦ καὶ τῶν προφητῶν γενόμενα θαύματα·
 ὥστε καὶ εὐχομένων αὐτῶν, καθάπερ ἱστορεῖ Λουκᾶς, πολλὰ
 ἐσαλεύετο. Ποταμοὶ κροτήσουσι χειρὶ ἐπιτοαυτό. Ἐρεῖς μὲν
 τὰς ἐνεργείας τοῦ Πνεύματος, αἵτινες χεῖρα κροτεῖν ὡς
 εἰς ἓν συνελθοῦσαι κατὰ τὸν καιρὸν τῆς τοῦ Χριστοῦ
 ἐπιδημίας ἐλέγοντο· περὶ ὧν ἔλεγεν· Ὁ πι στεύων εἰς ἐμέ, καθὼς εἶπεν
 ἡ Γραφή, ποταμοὶ ἐκ τῆς κοιλίας αὐτοῦ ῥεύσουσιν ὕδατος
 ζῶντος. Ἐρεῖς δὲ καὶ τοὺς αἰσθητοὺς ποταμοὺς κροτεῖν
 χεῖρα καὶ χορεύειν, ἡνίκα βαπτιζόμενον τὸν Χριστὸν ὁ
 Ἰορδάνης ἐδέξατο. Κοινὴ γὰρ τοῦτο χαρὰ τῶν ποταμῶν καὶ
 τῶν ὑδάτων ἐτύγχανεν. Τὰ ὄρη ἀγαλλιάσονται ἀπὸ προσώπου
 Κυρίου, ὅτι ἔρχεται. Ὄρη τοὺς προφήτας διὰ τὸ ὕψος τῆς
 θεωρίας ὑπολαμβάνοντες εἰρήκαμεν. Οὗτοι τῇ παρουσίᾳ τοῦ
 Χριστοῦ εἰκότως ἀγαλλιάσονται, ἐπειδήπερ αὐτῶν εἰς ἔργον
 ἡ προφητεία ἐξέρχεται. Εἰ γὰρ καὶ τὰ αἰσθητὰ λέγοις,
 εἰκότως ἀγαλλιῶνται καὶ ταῦτα, ἐπειδὴ θύειν εἰδώλοις ἐν
 τοῖς ὑψηλοῖς ὁ τῶν Ἰουδαίων εἴωθε λαός, ὡς τῇ βίβλῳ τῶν
 Βασιλειῶν εἴρηται· εἶτα τοῦτο τῇ Χριστοῦ παρουσίᾳ
 κατήργηται. Ὅτι ἥκει κρῖναι τὴν γῆν. Κρινεῖ τὴν
 οἰκουμένην ἐν δικαιοσύνῃ, καὶ λαοὺς ἐν εὐθύτητι. Καὶ πῶς
 τὸν αὐτὸν ἤκειν φησίν, ἢ δῆλον ὅτι προφήτης ὤν, ὅπερ ὡς
 μέλλον προέλεγε, τοῦτο ὡς παρὸν ἔβλεπεν; Ἄλλως τε τὸ μὲν
 πρότερον περὶ τῆς κατὰ σάρκα παρουσίας φησίν, ἥτις καὶ
 προτέρα γεγένηται· τὸ δὲ δεύτερον περὶ τῆς δευτέρας, ἐν
 ᾗ καὶ κριτὴς ἔρχεται. Ἀλλὰ τὴν μὲν προτέραν ἔρχεσθαί
 φησι τὰ ἐξ αὐτῆς ἀγαθὰ προσδεχόμενος· τὴν δευτέραν δὲ
 φόβῳ τῆς κρίσεως ἤδη παρεῖναι ἐνόμιζε. Συμφέρον σφόδρα
 τὰ φοβερὰ πρὸ ὀφθαλμῶν ἔχειν, καὶ ὡς ἐφεστῶτα ὁρᾷν, ἵνα
 τὸ ἁμαρτάνειν ἐντεῦθεν ἀνακοπτώμεθα. Τίς δὲ τῆς κρίσεως
 ἡ οἰκονομία; Δικαιοσύνη καὶ εὐθύτης. Οὐκοῦν ἀδικίαν
 φύγωμεν, τὰ σκολιὰ ἐκκλίνωμεν· μὴ θαρσήσωμεν δόλῳ,
 πλεονεξίαν μὴ μετέλθωμεν. Ἐναντία γὰρ ταῦτα τῇ τοῦ Θεοῦ
 κρίσει καὶ τοὺς μετιόντας εἰς κατάκρισιν ἄγοντα.

Τῷ Δαυΐδ · ἀνεπίγραφος παρ’ Ἑβραίοις. Ψαλμὸς
 ϟηʹ. 
 
 αʹ. Οἱ μὲν ἄλλοι πάντες ἀνεπίγραφον τὸν ψαλμὸν
 ἐκδεδώκασιν· ἀλλὰ τῷ Δαυῒδ ἀνέθηκαν οἱ Ἑβδομήκοντα, ὡς
 περὶ τοῦ νοητοῦ Δαυῒδ τοῦ Χριστοῦ καὶ αὐτὸν
 προφητεύοντα. Ὁ Κύριος ἐβασίλευσεν, ὀργιζέσθωσαν λαοί.
 Τοὺς τῶν Ἰουδαίων λέγει λαούς· τούτους γὰρ εἰς ὀργὴν καὶ
 θυμὸν ἡ τοῦ Χριστοῦ βασιλεία κεκίνηκεν, ὥστε τῷ Πιλάτῳ
 λέγειν· Μὴ λέγε ὅτι βασιλεύς ἐστι τῶν Ἰουδαίων· παὶ
 πάλιν· Οὐκ ἔχομεν βασιλέα εἰ μὴ Καίσαρα, Ὁ καθήμενος ἐπὶ
 τῶν Χερουβίμ, σαλευθήτω ἡ γῆ. Τὴν Ἰουδαίαν πάλιν
 αἰνίττεται. Ἡνίκα γὰρ Ἐξ ἀνατολῶν οἱ μάγοι παρεγένοντο
 λέγοντες, Ποῦ ἐστιν ὁ τεχθεὶς βασιλεὺς τῶν Ἰουδαίων;
 εἴδομεν γὰρ αὐτοῦ τὸν ἀστέρα ἐν τῇ ἀνατολῇ, καὶ ἤλθομεν
 προσκυνῆσαι αὐτῷ· ἀκούσας Ἡρώδης ἐταράχθη, καὶ πᾶσα
 Ἱεροσόλυμα μετ’ αὐτοῦ. Τί δαὶ ὁ καθήμενος ἐπὶ τῶν
 Χερουβὶμ ἔπραξεν, τὰ ἑξῆς δηλοῖ. Κύριος ἐν Σιὼν μέγας,
 καὶ ὑψηλὸς ἐπὶ πάντας τοὺς λαούς. Ἐν Σιὼν γὰρ
 κεκλεισμένων τῶν θυρῶν εἰσελθών, τὸ οἰκεῖον ἐνεφάνισε
 μέγεθος, καὶ σαφῶς ἔδειξε δι’ ἐκείνου τοῦ θαύματος, ὡς
 αὐτός ἐστιν ὁ ἐπὶ τῶν Χερουβὶμ καθήμενος. Καὶ διὰ τοῦτο
 κρείττονα φύσεως τῆς ἡμετέρας τὰ παρὰ τοῦ ποιητοῦ πάσης
 κτίσεως γενόμενα ὑπάρχουσι. Τότε καὶ ὑψηλὸς ἐδείχθη ἐπὶ
 πάντας τοὺς λαούς, τοῖς ἀποστόλοις δεδωκὼς τὴν δωρεὰν
 τοῦ ἁγίου Πνεύματος, οἵτινες αὐτοῦ τὸ ὕψος οὐχ ἑνὶ λαῷ,
 πᾶσι δὲ καὶ πανταχοῦ κατήγγειλαν. Ἐξομολογησάσθωσαν τῷ
 ὀνόματί σου τῷ μεγάλῳ, ὅτι φοβερὸν καὶ ἅγιόν ἐστι. Πᾶν
 μὲν οὖν ὄνομα τοῦ Θεοῦ μέγα· ἀναλόγως γὰρ τὴν περὶ αὐτὸν
 δόξαν νοεῖσθαι καὶ τὰ ὀνόματα. Ἐπειδὴ κἂν λέγηται
 Δεσπότης, οὐκ ἐπίσης ἡμῖν· κἂν βασιλεύς, διαφερόντως ἐπ’
 αὐτῷ νοεῖται τὸ τῆς βασιλείας ἀξίωμα. Πλὴν ἀλλὰ μέγα τοῦ
 Θεοῦ ὄνομα, ὅπερ αὐτὸς ἑαυτὸν ἐπωνόμασε, ἡνίκα τοῦ
 Μωϋσέως εἰπόντος, Ἰδοὺ ἐγὼ ἐλεύσομαι πρὸς τοὺς υἱοὺς
 Ἰσραήλ, καὶ ἐρῶ πρὸς αὐτούς· Κύριος ὁ Θεὸς τῶν Ἑβραίων
 ἀπέσταλκέ με πρὸς ὑμᾶς· καὶ ἐὰν ἐρωτήσωσί με, τί τὸ
 ὄνομα αὐτῷ, τί ἐρῶ πρὸς αὐτούς; ἀπεκρίνατο αὐτῷ· ἐρεῖς
 τοῖς υἱοῖς Ἰσραήλ, Ὁ ὢν ἀπέσταλκέ με πρὸς ὑμᾶς. Τούτῳ
 ἐξομολογήσασθαι τῷ φοβερῷ καὶ ἁγίῳ ὁ προφήτης
 προσέταξεν. Ὁ μὲν γὰρ πρόσκαιρος, κἂν δυνατὸς ᾖ, οὐ
 σφόδρα φοβερός, ἐπειδή, καιροῦ τινος παρελθόντος, τῆς
 δυναστείας παύεται· ὁ δὲ ἀεὶ ὢν καὶ ἀΐδιος, εἰκότως
 φοβερός· οὐδὲ γάρ ἐστιν ἐλπὶς αὐτὸν ἀμειφθῆναι ἢ
 παύσασθαι. Ἐπειδὴ ἅγιον καὶ φοβερὸν εἶναί φησι τὸ
 εἰρημένον ὄνομα, φοβερὸν τοῖς ἐχθροῖς νοήσεις, δηλονότι
 τοῖς δαίμοσιν, ὅθεν αὐτοῦ καὶ τὴν ἐπίκλησιν φεύγουσιν·
 ἅγιον τοῖς πιστοῖς· οὐδὲ γὰρ ἄλλως, ἀλλὰ διὰ τῆς ὀνο μασίας τοῦ Χριστοῦ
 τὸν ἁγιασμὸν ἔχουσιν. Καὶ τιμὴ βασιλέως κρίσιν ἀγαπᾷ. Τί
 γὰρ ἔργον τῆς κρίσεως; Ἀπολύειν τοὺς ἀθώους, φανεροῦν
 τοὺς ὑπευθύνους· διόπερ κρίσιν ἀγαπᾷ ἡ τοῦ βασιλέως
 τιμή, τουτέστιν ἡ ἀρχὴ καὶ ἡ ἐξουσία. Ὅθεν οἱ λοιποὶ τῶν
 ἑρμηνευτῶν ἀντὶ τῆς τιμῆς, οἱ μὲν Ἰσχύν, οἱ δὲ Κράτος
 ἐκδεδώκασι. Σὺ Ἡτοίμασας εὐθύτητας. Πῶς ἡτοίμασε;
 Προαποστείλας τὸν νόμον, ἐν ᾧ τὰς ἐντολὰς εὐθύτητας
 ἔταξεν. Ὀρθοτομεῖν γὰρ τοῦ βίου τὴν ὁδὸν ἔξεστι κατ’
 ἐκείνους ὁδεύοντας. Κρίσιν καὶ δικαιοσύνην ἐν Ἰακὼβ σὺ
 ἐποίησας. Τίνι τρόπῳ; Τῷ εἰρημένῳ εὔδηλον. Ὁ γὰρ νόμος ὁ
 δοθεὶς Ἐν Ἰακὼβ(λέγει δὲ τὸ γένος τοῦ Ἰσραὴλ) οὗτος καὶ
 τοῖς ἁμαρτάνουσι κρίσιν ἐπήγαγε τὴν κατάκρισιν, καὶ τοῖς
 ἀγαθὰ βιοῦσι τὴν δικαιοσύνην ὑπέδειξε, καθ’ ἣν δεῖ
 πολιτεύεσθαι. Τίνος δὲ χάριν ταῦτα νῦν ἐξέθετο;
 Ἀσφαλίσασθαι τὴν ἀκοὴν τὴν ἡμετέραν βουλόμενος καὶ
 μαρτυρεῖσθαι σαφῶς ὡς ὁ ταῦτα κατορθώσας, οὗτός ἐστιν ὁ
 τὸν ὑπὲρ ἡμῶν σταυρὸν ἀνασχόμενος· δηλοῖ δὲ τὰ ἐχόμενα·
 Ὑψοῦτε Κύριον τὸν Θεὸν ἡμῶν, καὶ προσκυνεῖτε τῷ ὑποποδίῳ
 τῶν ποδῶν αὐτοῦ, ὅτι ἅγιός ἐστι. Καὶ τίνος χάριν οὐ τῷ
 θρόνῳ τοῦ Θεοῦ προσκυνεῖν μᾶλλον, ἀλλὰ τῷ ὑποποδίῳ
 παρακελεύεται; Ποίῳ δὲ ὅλως ὑποποδίῳ; Ἆρα τῇ γῇ· Ὁ γὰρ
 οὐρανός, φησί, μοι θρόνος, ἡ δὲ γῆ ὑποπόδιον τῶν ποδῶν
 μου. 
 βʹ. Καὶ μὴν προσκυνεῖν ἡμᾶς τοῖς στοιχείοις οὐκ
 ἔξεστιν. Ἀλλὰ τοῦτον λέγει τὸν τόπον, ὃν δι’ ἑτέρου
 ψαλμοῦ ἐξέθετο τηλαυγέστερον, Προσκυνήσωμεν, εἰπών, εἰς
 τὸν τόπον οὗ ἔστησαν οἱ πόδες αὐτοῦ· λέγει δὲ τὸν
 Γολγοθᾶν. Ἐκεῖνος γὰρ ὄντως ὑπὸ τοὺς πόδας αὐτοῦ τῆς
 σαρκὸς κατὰ τὸν καιρὸν τὸν τοῦ σταυροῦ γεγένηται. Ὅθεν
 εἰπών, Ὑποπόδιον, οὐκ ἠρκέσθη, ἀλλά φησι, Τῷ ὑποποδίῳ
 τῶν ποδῶν αὐτοῦ. Καὶ μὴν παντὶ δῆλον, ὅτι τὸ ὑποπόδιον
 τῶν ποδῶν ἐστιν ὑποπόδιον. Ἀλλ’ ἐνταῦθα πόδας λέγει τοῦ
 Χριστοῦ τὴν ἀνθρωπότητα, ἐπειδὴ κεφαλὴν τὴν θεότητα. Ὁ
 Γολγοθᾶς τοίνυν ὑπὸ τοὺς πόδας τῆς ἀνθρωπότητος γέγονεν,
 ἔνθα ὁ προσκυνῶν ὑψοῖ τὸν Χριστόν. Ὕψος γὰρ αὐτὸς ἑαυτοῦ
 νομίζει τὰ παθήματα, ἐπειδὴ δι’ αὐτῶν τὴν σωτηρίαν τὴν
 ἡμετέραν ἔπραξε. Διόπερ πρὸς Νικόδημον ἔλεγεν· Ὥσπερ
 ὕψωσε Μωϋσῆς τὸν ὄφιν ἐν τῇ ἐρήμῳ, οὕτως ὑψωθῆναι δεῖ
 τὸν Υἱὸν τοῦ ἀνθρώπου. Οὗτος ἅγιος εἰκότως ὀνομάζεται,
 τοσαύτην ἁγιωσύνης παρουσίαν ἔχων, ὥστε καὶ τοὺς
 ἁμαρτωλοὺς ἁγίους διὰ τῆς αὐτοῦ μετουσίας ἐργάζεσθαι.
 Μωϋσῆς καὶ Ἀαρὼν ἐν τοῖς ἱερεῦσιν αὐτοῦ, καὶ Σαμουὴλ ἐν
 τοῖς ἐπικαλουμένοις τὸ ὄνομα αὐτοῦ. Ἐπεκαλοῦντο τὸν
 Κύριον. καὶ αὐτὸς εἰσήκουσεν αὐτῶν. Ἐπειδὴ ἅγιοι καὶ
 ἱερεῖς καὶ οἱ προφῆται ἐλέγοντο, ἁγίων δὲ τούτων οὐ δεῖ
 τῷ ὑποποδίῳ προσκυνεῖν, προσηγόρευσε, δεῖξαι βούλεται
 πόσην εἶχε διαφορὰν πρὸς τοὺς λοιποὺς ἁγίους. Αὐτὸς γὰρ
 ἦν ὁ τῶν ἁγίων ἅγιος. Διὰ τοῦτο Μωϋσέως μὲν ὡς
 νομοθέτου, Ἀαρὼν δὲ ὡς ἀρχιερέως, Σαμουὴλ ὡς ἐξάρχου τῶν
 προφητῶν ἐμνημόνευσεν, οἵτινες καὶ ὑπῆρχον ἅγιοι. Ἀλλ’
 ὅμως τὸ ὄνομα τοῦ Θεοῦ ἐπεκαλοῦντο, καὶ ἅπερ ἔπραττον
 οὐκ οἰκείᾳ δυνάμει, ἀλλὰ γὰρ τοῦ καλουμένου, ἔπραττον·
 ὡς τοῖς ἑξῆς ἐμφανίζει σαφέστερον. Ἐν στύλῳ νεφέλης
 ἐλάλει πρὸς αὐτούς. Ὅτι ἐφύλαξαν τὰ μαρτύρια αὐτοῦ, καὶ
 τὰ προστάγματα αὐτοῦ, ἃ ἔδωκεν αὐτοῖς. Οὗτοί, φησιν, ἐξ
 ἀρετῆς προέκοψαν, ἐκ τοῦ φυλάττειν τοῦ Θεοῦ τὸν νόμον
 καὶ κατορθοῦν τὰ παρ’ αὐτοῦ δοθέντα προστάγματα. Ὅτε δὲ
 καὶ θεοπτίας ἠξιώθησαν, ἐν στύλῳ τὸν Θεὸν ἐθεάσαντο,
 οὐσίαν ἰδεῖν μὴ χωρήσαντες. Ὁ δὲ Χριστὸς οὐχ οὕτως, ἀλλ’
 ἐν ἑαυτῷ μὲν τὸν Πατέρα ἔχει, καὶ αὐτός ἐστιν ἐν τῷ
 Πατρί· ἀλλ’ οὐδὲ ἐκ προκοπῆς εἰς ἀξίαν ἐπέδωκε. Ὅρα γὰρ
 τοῦ Πιλάτου ἐρωτήσαντος, Βασιλεὺς εἶ σύ; αὐτὸς ποίου
 τούτου πρὸς τὴν πεῦσιν ἀπήγαγεν· Σὺ λέγεις, ὅτι βασιλεύς
 εἰμι· ἐγὼ εἰς τοῦτο γεγέννημαι· τουτέστιν, ἄχρονον τὴν
 βασιλείαν ὥσπερ τὴν γέννησιν κέκτημαι. Πρὸς τοῦτον ὁ
 ψαλμῳδὸς τὰ ἑξῆς χωρὶς πάσης ἀμφιβολίας ἐπήγαγε. Κύριε ὁ
 Θεὸς ἡμῶν, σὺ ἐπήκουες αὐτῶν. Ὁ Θεὸς ἡμῶν· τίνων; Τῶν
 διὰ πίστεως αὐτῷ στρατευσαμένων καὶ κτησαμένων τὸν ἐπὶ
 πάντων Θεὸν διὰ τῆς υἱοθεσίας τοῦ βαπτίσματος ἴδιον. Ὅτι
 γὰρ Θεὸς κατ’ ἐξαίρετον τῶν εἰς αὐτὸν πεπιστευκότων
 λέγεται, ὁ Θωμᾶς διδάσκει· Ὁ Κύριός μου καὶ ὁ Θεός μου·
 ἴδιον ἑαυτοῦ Κύριον καὶ Θεὸν καλῶν, τὸν ἐπὶ πάντων Θεὸν
 ἀνέκραγεν. Οὗτος τοίνυν, εἰς ὃν ἡμεῖς ἐπιστεύσαμεν, οὐδὲ
 τοῖς δικαίοις ἠγνοεῖτο τοῖς ἔμπρο σθεν διόπερ αὐτῶν εὐχομένων
 ἐπήκουε· καὶ μαρτυρεῖ τὰ ἐχόμενα. Ὁ Θεός, σὺ εὐΐλατος
 ἐγένου αὐτοῖς, καὶ ἐκδικῶν ἐπὶ πάντα τὰ ἐπιτηδεύματα
 αὐτῶν. Θεωρεῖς ὅτι περὶ Χριστοῦ λέγει· αὐτοῦ γὰρ ἴδιον
 ταῖς ἡμετέραις ἁμαρτίαις οὐ νῦν μόνον ἀλλὰ καὶ πάλαι
 ἱλάσκεσθαι· περὶ οὗ καὶ Παῦλός φησι· Ὃν προσέθετο ὁ Θεὸς
 ἱλαστήριον διὰ πίστεως ἐν τῷ αἵματι εἰς ἔνδειξιν τῆς
 δικαιοσύνης αὐτοῦ. Αὐτὸς ἐπὶ πάντα ἐκδικεῖ τὰ τῶν
 δικαίων ἐπιτηδεύματα. Ἐπειδὴ γὰρ πολλὰ μὲν ἐκεῖνοι πρὸς
 τὸ σῶσαι τὸ γένος τῶν ἀνθρώπων ἐπετήδευσαν, ἠναντιοῦτο
 δὲ τούτοις ὁ νοητὸς ἐχθρός, ἐξεδίκησεν ὁ σταυρός, ὁμοῦ
 μὲν τὰ δικαίων στήσας ἐπιτηδεύματα, ὁμοῦ δὲ καθελών,
 ὅστις αὐτῶν ἀνωφελεῖς τοὺς πόνους ἐδείκνυεν. Ἐφ’ οἷς ὁ
 Ἱερεμίας ἐβόα· Οἴμοι ἐγώ, μῆτερ! ὡς τίνα με ἔτεκες ἄνδρα
 δικαζόμενον καὶ διακρινόμενον ἐν πάσῃ τῇ γῇ. Οὔτε
 ὠφέλησα, οὔτε ὠφέλησέ με οὐδείς· ἡ ἰσχύς μου ἐξέλιπεν ἐν
 τοῖς καταρωμένοις με. Ὑψοῦτε Κύριον τὸν Θεὸν ἡμῶν. Καὶ
 τί χρῄζει ὑψωθῆναι ὁ ὑψηλός; πῶς δὲ παρὰ ἀνθρώπων ὁ ἐν
 οὐρανοῖς ὑψωθήσεται; Ἀλλὰ ὑψηλά, φησι, περὶ αὐτοῦ
 διανοήθητε. Τίνα τρόπον; Καὶ προσκυνεῖτε εἰς ὄρος ἅγιον
 αὐτοῦ. Ὕψος ἄρα τοῦ Θεοῦ Λόγου ἡ ἐν τῷ ἁγίῳ προσκύνησις.
 Ὥσπερ γὰρ δόξα βασιλεῖ τὰ ἐν πολέμῳ τρόπαια, οὕτω καὶ τῷ
 Χριστῷ ἡ διὰ τῶν παθημάτων κατόρθωσις, ἥτις ἐν τῷ ὄρει
 τῷ ἁγίῳ τῷ τὸν σταυρὸν δεξαμένῳ γεγένηται. Ἅγιον δὲ τὸ
 ὄρος οὐκ ἀφ’ ἑαυτοῦ καλεῖ, ἀλλ’ ἀπὸ τῆς τοῦ σταυρωθέντος
 ἐπιφοιτήσεως. Τούτου γὰρ χάριν ἐπήγαγεν. Ὅτι ἅγιος
 Κύριος ὁ Θεὸς ἡμῶν. Εἰ δὲ ἅγιος, ὅπερ ἂν αὐτοῦ τύχῃ τῆς
 ἐπιφοιτήσεως, ἁγιάζεται.

Τῷ Δαυῒδ εἰς ἐξομολόγησιν. Ψαλμὸς
 ϟθʹ. 
 
 Ἀνώνυμος μὲν ὁ ψαλμός, οὐ μὴν διὰ τοῦτο τῆς τοῦ Δαυῒδ 
 προφητείας ἀλλότριος· ἀλλ’ ἴσως αὐτὸν ἐν τῷ ναῷ
 κιθαρίσαι οὐκ ἔφθασεν, ἀλλ’ οὐδὲ ψαλτῳδοῖς ἑτέροις
 ἐκδέδωκεν. Ἐκεῖθεν αὐτὸν χωρὶς ὀνόματος ἡ προφητεία
 ἐξέθετο. Πλὴν ἀλλ’ ἐξομολόγησιν τὴν εὐχαριστίαν ἐνταῦθα
 ἀναγκαίως νοήσομεν. Τοῦτο γὰρ καὶ τῆς προφητείας ὁ
 σκοπὸς τῆς ἐχομένης βούλεται. Διόπερ Ἀκύλας μέν, Εἰς
 εὐχαριστίαν, Σύμμαχος δέ, Εὐλογίαν, φησίν. Εἰς αἴνεσιν
 γὰρ ἡ πέμπτη παραδέδωκεν ἔκδοσις. Ἀλαλάξατε τῷ Κυρίῳ,
 πᾶσα ἡ γῆ, δουλεύσατε τῷ Κυρίῳ ἐν εὐφροσύνῃ. Πολλή τις
 καὶ νῦν τῆς προφητείας ἡ τάξις τοῖς ἀκριβῶς αὐτὴν
 κατασκοποῦσιν εὑρίσκεται. Ἀλαλάζειν γὰρ πᾶσαν τὴν γῆν ὡς
 τὸν κοινὸν ἡμῶν ἐχθρὸν νενικηκότων βούλεται· εἰδότας δὲ
 τὸν Θεὸν εἶναι τῆς νίκης ὑπόθεσιν, αὐτῷ δουλεύειν ἐν
 εὐφροσύνῃ. καθάπερ ὁ Παῦλος ἔλεγεν· Ἵνα πάντες χαίρωμεν,
 ἀδιαλείπτως προσευχώμεθα, ἐν παντὶ εὐχαριστῶμεν, εἰδότες
 τίνι καὶ ἐπὶ ποίοις δουλεύομεν, ποίας ἐῤῥύσθημεν
 δουλείας, καὶ πρὸς ποίαν ἐκλήθημεν, οἷον ἀνθ’ οἵου
 ζυγόν, ἀντὶ τοῦ βαρυτάτου τὸν ἄγαν ἐλαφρὸν ἠλλαξάμεθα.
 Εἰσέλθετε ἐνώπιον αὐτοῦ ἐν ἀγαλλιάσει· τουτέστιν, ἐν
 χαρᾷ· χαρὰν δὲ οὐ ταύτην τὴν πρόσκαιρον ὑποτίθεται.
 Ὥσπερ γὰρ τοῖς ἀνδράσιν ἡ χαρὰ τῶν παίδων καταγέλαστος,
 ἐπειδήπερ ἐπὶ πράγμασιν οὐδενὸς ἀξίοις χαίρουσι καὶ
 σεμνύνονται· οὕτως ἡ τῶν ἁμαρτωλῶν χαρὰ τοῖς δικαίοις
 ἐπονείδιστος· χαίρουσι γὰρ ἐπὶ τυφλῷ καὶ τῷ ἐξ ἁρπαγῆς
 πλούτῳ, καὶ τοιούτοις ἑτέροις ἐφ’ οἷς οὐκ ἔνι χαίρειν,
 ἡνίκα τῷ κριτῇ μέλλομεν τῷ φοβερῷ παρίστασθαι· ἐπὶ δὲ
 τοῖς ἐναντίοις, ὅταν ἡμεῖς ἁρπασθῶμεν, ὅταν
 συκοφαντηθῶμεν, ἐπὶ τούτοις ἐν ἀγαλλιάσει εἰσελθεῖν
 ἐνώπιον τοῦ Θεοῦ δυνησόμεθα· δηλοῖ δὲ τοῦ Κυρίου τὰ
 ῥήματα· Μακάριοί ἐστε, ὅταν ὀνειδίσωσιν ὑμᾶς, καὶ
 διώξωσι, καὶ εἴπωσι πᾶν πονηρὸν ῥῆμα καθ’ ὑμῶν
 ψευδόμενοι ἕνεκεν ἐμοῦ. Χαίρετε, καὶ ἀγαλλιάσθε, ὅτι ὁ
 μισθὸς ὑμῶν πολὺς ἐν τοῖς οὐρανοῖς Γνῶτε ὅτι Κύριος
 αὐτός ἐστιν ὁ Θεὸς ἡμῶν· αὐτὸς ἐποίησεν ἡμᾶς καὶ οὐχ
 ἡμεῖς. Θεωρεῖς ὅτι κατὰ πάσης γλώττης αἱρετικῆς τὸ
 Πνεῦμα στρατεύεται. Ἐπειδὴ γὰρ κατατεμεῖν τινες τὴν
 Τριάδα βουλόμενοι καὶ τοῦ Μονογενοῦς εὐτελίσαι τὸ
 ἀξίωμα, αὐτὸν μέν φασιν ὀνομάζεσθαι τῇ Γραφῇ τῇ
 θεοπνεύστῳ Κύριον, Θεὸν δὲ τὸν Πατέρα, καὶ διαφορὰν
 Κυρίου καὶ Θεοῦ τὴν οὐκ οὖσαν εἰσάγουσι, καὶ τὴν
 ἀποστολικὴν φωνὴν ἐπὶ κακῷ τῷ σφῶν εἰς βλασφημίαν
 ἕλκουσιν· Εἷς Θεὸς ὁ Πατήρ, ἐξ οὗ τὰ πάντα καὶ ἡμεῖς εἰς
 αὐτόν· καὶ εἷς Κύριος Ἰησοῦς Χριστός, δι’ οὗ τὰ πάντα·
 καὶ τὸν Υἱὸν ἐλάττονα τοῦ Πατρὸς ὡς Κύριον· οὐ γὰρ δὴ
 Θεὸν ὀνομασθέντα λέγουσιν· ὥστε καὶ περὶ αὐτὸν ἁρμόττειν
 ταῖς ἀποστολικαῖς ἑπόμενον λέξεσιν· Ἀλλ’ οὐκ ἐν πᾶσιν ἡ γνῶσις· καθελεῖν
 τούτων τὴν κομψολογίαν ὁ προφήτης βουλόμενος, Γνῶτέ,
 φησιν, ὅτι Κύριος αὐτός ἐστιν ὁ Θεὸς ἡμῶν, ἵνα μηκέτι
 Κύριον ἀπὸ Θεοῦ, μηδὲ Υἱὸν ἀπὸ Πατρὸς μερίζειν
 ἐγχειρήσωμεν. Αὐτὸς ἐποίησεν ἡμᾶς, καὶ οὐχ ἡμεῖς. Οὐδὲ
 γὰρ ὥσπερ τινὲς δοκοῦσιν ἀφ’ ἑαυτῶν ὑπέστημεν· Αὐτοῦ δέ
 ἐσμεν ποιήματα, κτισθέντες ἐν Χριστῷ Ἰησοῦ ἐπὶ ἔργοις
 ἀγαθοῖς, καθάπερ Παῦλος ἔγραψεν· ἀλλὰ προσήκει τινὰ
 ποιητὴν ἐπιγράφεσθαι. Ἡμεῖς δὲ λαὸς αὐτοῦ, καὶ πρόβατα
 νομῆς αὐτοῦ. Εἰσέλθετε εἰς τὰς πύλας αὐτοῦ ἐν
 ἐξομολογήσει, εἰς τὰς αὐλὰς αὐτοῦ ἐν ὕμνοις. Τίνος ἐσμὲν
 πρόβατα μάνθανε τοῦ Μονογενοῦς λέγοντος· Τὰ πρόβατα τὰ
 ἐμὰ τῆς φωνῆς μου ἀκούει. Αὐτοῦ καὶ λαός ἐσμεν, ὅστις
 ἡμῖν καὶ διὰ τῆς γλώττης τῆς προφητικῆς ἔλεγε· Καὶ
 ἔσεσθέ μοι εἰς λαόν· καὶ ἐγὼ ἔσομαι ὑμῖν εἰς Θεόν.
 Οὐκοῦν ὁ Κύριος αὐτός ἐστιν ὁ Θεός· ἑκάτερον γὰρ Υἱός,
 καθάπερ ὁ Πατὴρ ὀνομάζεται· τούτου τὰς πύλας εἰσελθεῖν
 ἐν ἐξομολογήσει, τὰς αὐλὰς δὲ ἐν ὕμνοις προσέταξεν. Ὥστε
 χρὴ πρότερον μὲν ἐξομολογεῖσθαι, καὶ μετὰ ταῦτα ὑμνεῖν.
 Ὥσπερ γὰρ τῶν αὐλῶν αἱ πύλαι προτεταγμέναι τυγχάνουσι,
 καὶ οὐκ ἄν τις ἔσω γένοιτο τῆς αὐλῆς, μὴ διὰ τῆς πύλης
 ἐλθών· οὕτω πρὶν ἐξομολογησόμεθα, ὑμνεῖν οὐ δυνησόμεθα·
 ἐπειδὴ χρεία καρδίας
 καθαρᾶς, γλώττης ἀποθεμένης τὸν ἐξ ἁμαρτημάτων ῥύπον,
 εἴπερ ὁ Θεὸς μέλλοι τῇ θυσίᾳ τῶν ὕμνων τῶν ἡμετέρων
 ἀρέσκεσθαι. Ἐξομολογεῖσθε αὐτῷ, αἰνεῖτε τὸ ὄνομα αὐτοῦ.
 Τῆς αἰνέσεως πάλιν προτέραν ἔταξε τὴν ἐξομολόγησιν,
 σαφέστερον ἡμῖν ἐκθέσθαι τὸ διὰ τῶν προτέρων στίχων
 εἰρημένον βουλόμενος. Πλὴν ἀλλ’ ἐξομολογεῖσθαι μὲν αὐτῷ
 προστάττει καθάπερ Θεῷ, αἰνεῖν δὲ τὸ ὄνομα αὐτοῦ, ὅπερ
 ἐστὶ Σωτήρ. Τοῦτο γὰρ ἡμῖν ἀφορμὴ σωτηρίας γεγένηται.
 Μαρτυρήσει δὲ ὁ Πέτρος ἅμα τῷ Ἰωάννῃ τοῖς Ἰουδαίοις
 δημηγορῶν· Οὐδὲ γάρ ἐστιν ὄνομα ἕτερον ὑπὸ τὸν οὐρανὸν
 τὸ δεδομένον τοῖς ἀνθρώποις, ἐν ᾧ δεῖ σωθῆναι ἡμᾶς· ὥστε
 καὶ λίαν ὁ ψαλμῳδὸς ἀκολούθως ἐπήγαγεν· Καὶ ἕως γενεᾶς
 καὶ γενεᾶς ἡ ἀλήθεια αὐτοῦ· ὅτι Χριστὸς Κύριος, εἰς τὸν
 αἰῶνα τὸ ἔλεος αὐτοῦ. Ἀπὸ γὰρ τῆς νῦν γενεᾶς ἀρξαμένη ἡ
 αὐτοῦ ἀλήθεια εἰς τὴν γενεὰν φανεροῦται τὴν μέλλουσαν,
 ὅταν ἀποδῷ ἑκάστῳ κατὰ τὰ ἔργα αὐτοῦ. Τοῦτο γάρ ἐστιν ἡ
 ἄμαχος καὶ ἀψευδὴς ἀλήθεια, ὅτι Χριστὸς Κύριος, εἰς τὸν
 αἰῶνα τὸ ἔλεος αὐτοῦ. Ὡς γὰρ Χριστός, τουτέστιν, ὡς
 συμπαθής, ὡς φιλάνθρωπος, ἐν τῷ παρόντι αἰῶνι τὸ ἔλεος
 δέδωκεν, ἵνα κἂν πλανηθῶμεν ἐκ ῥᾳθυμίας, ἀλλὰ διὰ τῆς
 αὐτοῦ φιλανθρωπίας πρὸς αὐτὸν ἐπιστρέψωμεν.