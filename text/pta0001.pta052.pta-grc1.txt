Οἱ μὲν πρῶτοι καὶ μέσοι τῆς ἁγιωτάτης νηστείας ἀγῶνες χάριτι θεοῦ διηνύσθησαν, καὶ ἕκαστος κατὰ τὴν ἑαυτοῦ δύναμιν ἀπηνθίσατο τῆς ἀρετῆς τὸν λειμῶνα· σήμερον δὲ αὕτη ἡ τελευταία τῶν ἀγώνων ἀκμὴ ἔφθασεν, ἀκμαιοτέρους μὲν ὑποτιθεμένη τοὺς πόνους, λαμπροὺς δὲ πλέκουσα τοὺς στεφάνους· παντὸς γὰρ ἀγῶνος καὶ πάσης ἀρετῆς τὰ τέλη λαμπρά. Διὰ τοῦτο καὶ οἱ τέλειοι εἰς τέλος τὴν ἀρετὴν ἐξανύουσιν. Λεγέτω τοίνυν ὁ μακάριος Δαυὶδ πρὸς τὸν φιλόθεον τοῦτον λαὸν τὴν ἐπιγραφὴν τῶν θείων γραφῶν·
 Εἰς τὸ τέλος μὴ διαφθείρῃς. 
 
 
 
 Πολλοῖς τῶν ἑαυτῶν ψαλμῶν ἐπέγραψεν ὁ μακάριος Δαυὶδ τοῦτο τὸ προοίμιον·
 Εἰς τὸ τέλος μὴ διαφθείρῃς, 
 
 
 
 τουτέστιν, οἷς ἐνήρξω καλῶς, τέλος ἐπίθες καλόν.

Λαμπροὺς ὑποτίθεται ἀγῶνας ἡ τελευταία τῶν ἀγώνων ἀκμή, οὐ πόνῳ διαλυομένους, ἀλλὰ πόθῳ κατορθουμένους. Καθ’ ἑαυτὸν πόνος καὶ σάρκα κατατήκει καὶ ψυχὴν οὐκ εὐεργετεῖ· ὁ δὲ πόθος καὶ ψυχὴν πτεροῖ καὶ τὸ σῶμα κουφότερον ἀπεργάζεται. Διὰ τοῦτο νηστεύομεν, ἀδελφοί, οὐχ ἵνα σάρκα μαράνωμεν, ἀλλ’ ἵνα τῇ ψυχῇ σχολὴν παράσχωμεν, ἵνα τῶν ἀνθρωπίνων αὐτὴν ἀπάγοντες τὰ θεῖα φιλοσοφεῖν διδάξωμεν. Διὰ τοῦτο νηστεύομεν, ἵνα χαλινὸν σωφροσύνης ἀναλάβωμεν καὶ ὥσπερ ἀτάκτου πώλου σκιρτήματα τῆς ἐπιθυμίας τὰς ὁρμὰς ἀποκρουσώμεθα Διὰ τοῦτο νηστεύομεν, ἵνα καὶ τὰ προειρημένα ὑπὸ τοῦ καλοῦ διδασκάλου, τὴν πολυκέφαλον λέγω κακίαν, ἐκτέμωμεν, τὸν δράκοντα τὸν πολλὰς ἔχοντα κεφαλάς.

Πολλαὶ δὲ κεφαλαὶ τοῦ δράκοντος αἱ πολύμορφοι κακίαι. Πρώτην αὐτοῦ εἶπε κακίαν τὴν ὑπερηφανίαν·
 Ἀρχὴ
 γὰρ
 
 ὑπερηφανίας ἀποστῆναι κυρίου. 
 
 Οὐδὲν ὑπερηφανίας βδελυρώτερον· τοσοῦτον κακὸν ὡς καὶ ὑπ’ αὐτῶν τῶν ὑπερηφάνων μισεῖσθαι. Τίς γὰρ ὑπερή φανος ἀνέχεται ἄλλον ἰδεῖν ὑπερήφανον πραεῖ τῷ ὀφθαλμῷ, καὶ ὃ ἔχων οὐκ αἰσχύνεται, τοῦτο βλέπων ἀηδίζεται; Τοιοῦτον γὰρ ἡ κακία. Αὐτὸ τὸ ἔργον οὐ παραιτεῖται. ὁ πόρνος αἰσχύνεται ἀκοῦσαι πόρνος καὶ ὃ ποιῶν ἥδεται, τοῦτο ἀκούων αἰσχύνεται. Ὁ ὑπερήφανος τὸ πάθος ἑαυτοῦ μισεῖ καὶ τὸ ὄνομα βδελύττεται. Διὰ τοῦτο ὁ προφήτης Ἡσαΐας κατὰ πάσης ἁμαρτίας ἀπιδὼν τὴν τοῦ θεοῦ παρουσίαν ἰδικῶς κατὰ τῶν ὑπερηφάνων αὐτὴν παρασκευάζει λέγων·
 Ἰδοὺ ἡμέρα κυρίου Σαβαὼθ παραγίνεται ἐπὶ πάντα ὑβριστὴν καὶ ὑπερήφανον καὶ μετέωρον. 
 
 Καὶ λοιπὸν ἀπεικάζων τὴν ὑπερηφανίαν διαφόροις ἐπάρμασιν ὅρα τί ποιεῖ. Τοὺς ὑπερηφάνους καλεῖ καὶ ὄρη καὶ βουνοὺς καὶ κέδρους, καὶ ὑποβάς, τείχη καὶ πύργους. Καὶ λοιπόν, ὅταν αὐτῶν τὸ ὕψος δείξῃ, τότε τὴν καθαίρεσιν ἑρμηνεύει. Ὅτι δὲ τὴν ὑπερηφανίαν τοσούτοις ὀνόμασιν ἡ γραφὴ διαβάλλει, ἄκουε τοῦ προφήτου λέγοντος·
 Ἰδοὺ ἡμέρα κυρίου Σαβαὼθ παραγίνεται ἐπὶ πάντα ὑβριστὴν καὶ ὑπερήφανον καὶ ἐπὶ πᾶσαν κέδρον τοῦ Λιβάνου, τῶν ὑψηλῶν καὶ μετεώρων καὶ ἐπὶ πᾶν δένδρον βαλάνου Βασὰν καὶ ἐπὶ πᾶν ὄρος ὑψηλὸν καὶ ἐπὶ πᾶν πλοῖον καὶ ἐπὶ πᾶσαν θέαν πλοίων. 
 
 Καὶ ἀπαριθμησάμενος κέδρους, δένδρα Βασάν, ὄρη, βουνούς, τείχη, πύργους, ἵνα δείξῃ ὅτι οὐ περὶ αἰσθητῶν διαλέγεται, ἀλλὰ τὴν ἐν ἀνθρώποις ὑπερηφανίαν διαβάλλει, ἐπήγαγεν·
 Καὶ ταπεινωθήσεται τὸ ὕψος τῶν ἀνθρώπων, καὶ ὑψωθήσεται κύριος μόνος ἐν τῇ ἡμέρᾳ ἐκείνῃ. 
 
 
 Βλέπε·
 Καὶ ταπεινωθήσεται τὸ ὕψος τῶν ἀνθρώπων, καὶ ὑψωθήσεται κύριος μόνος ἐν τῇ ἡμέρᾳ ἐκείνῃ. 
 
 
 Ὅρος ἐκάλεσεν τὴν ὐπερηφανίαν, βουνόν, τεῖχος, πύργον οὐκ ἀσφαλῆ, ἀλλ’ ὡς μόνην ἔχοντα ὄψιν ὑψηλήν.

Ἐπεὶ 
 εἰ βουληθείημεν ἀκριβῶς ἐξετάσαι, καὶ τὴν ἀρετὴν τὴν ἐν ἀνθρώποις τούτοις τοῖς ὀνόμασιν ἐκάλεσεν ἡ γραφή, Ἐκάλεσε δικαίου ἀρετὴν τεῖχος καὶ πύργον, ὥς φησιν τῷ Ἱερεμίᾳ ὁ θεός·
 Ἰδοὺ τίθημί σε ὡς στῦλον σιδηροῦν καὶ τεῖχος χαλκοῦν, καὶ πολεμήσουσι πρὸς σὲ καὶ οὐ μὴ δύνωνται. 
 
 Ἄλλο τεῖχος εὐσεβείᾳ τετειχισμένον, ἄλλο τεῖχος ἐξ ὑπερηφανίας ἐπηρμένον· τὸ μὲν σχῆμα τὴν ὄψιν ἔχει, τὸ δὲ δυνάμει ἐκλάμπει. Μηδὲ γὰρ τοῦτο παρελθέτω ὑμῶν τὴν φιλήκοον καὶ φιλομαθῆ ψυχήν. Πέφυκεν ἡ γραφὴ ταῖς αὐταῖς εἰκόσι κεχρῆσθαι πρὸς ἀρετὴν καὶ κακίαν, οὐ συγχέουσα τῶν πραγμάτων τὴν φύσιν, ἀλλὰ καὶ πρὸς τὸ κακῶς τὸ
 οἰκεῖον ἐκλαμβάνουσα καὶ πρὸς ἀρετὴν τὸ ἴδιον ἀπονέμουσα. Ἐκάλεσεν ἡ θεία γραφὴ καὶ τὸν ὑπερήφανον κέδρον Λιβάνου·
 Εἶδον τὸν ἀσεβῆ ὑπερυψούμενον καὶ ἐπαιρόμενον ὡς τὰς κέδρους τοῦ Λιβάνου· καὶ παρῆλθον, καὶ ἰδοὺ οὐκ ἦν, καὶ ἐζήτησα αὐτόν, καὶ οὐχ εὑρέθη ὁ τόπος αὐτοῦ. 
 
 Ἰδοὺ κέδρος ὁ δίκαιος πάλιν·
 Δίκαιος ὡς φοῖνιξ ἀνθήσει, ὡς ἡ κέδρος ἡ ἐν τῷ Λιβάνῳ πληθυνθήσεται 
 , οὐκ ἐπαρθήσεται. Ἐκλήθησαν οἱ δίκαιοι ὄρη, οὐ διὰ τὸ ὑψηλὸν τῆς ὑπερηφανίας, ἀλλὰ διὰ τὸ μέγεθος τῆς ἀρετῆς.
 Οἱ θεμέλιοι αὐτοῦ ἐν τοῖς ὄρεσι τοῖς ἁγίοις 
 . Ποῖα ὄρη, ἐν οἷς οἱ θεμέλιοι ἐπάγησαν; Ἄκουε Παύλου λέγοντος·
 Ὑμεῖς ἐστε οἰκοδομὴ θεοῦ ἐποικοδομηθέντες. 
 
 Ἐκεῖνά ἐστιν ὄρη, ἀλλ’ ὄρη φωτεινά ἐστιν. Ἀλλ’ ὅρα, τὰ τῆς ἀσεβείας ὄρη σκοτεινά ἐστιν, περὶ ὧν ὁ προφήτης·
 Οὐαὶ οἱ προσκόπτοντες περὶ ὄρη σκοτεινά. 
 
 Ὄρη σκοτεινὰ καλεῖ τὴν τῶν δαιμόνων πλάνην, τὴν τῆς ὑπερηφανίας ἔπαρσιν. Ὄρη δὲ φωτεινὰ καλεῖ τοὺς ἀποστόλους, δι’ ὧν ὁ θεὸς ἤστραψεν. Ἐπειδὴ γὰρ ὡς ἐπὶ τὸ πλεῖστον τὰ ἄκρα τῶν ὀρέων καταλαμβάνουσι πρῶται αἱ ἡλιακαὶ ἀκτῖνες, καὶ ἡ τοῦ θεοῦ εὐεργεσία ἀνατέλλουσα πρῶτον καταλαμβάνει τὰ ὑψηλὰ τῶν ἀρετῶν, καλεῖ τοὺς δικαίους ὄρη, ὅτι ὥσπερ ἐκεῖνα ἐκ γῆς ἔχοντα τὴν φύσιν ὑπέρκεινται τῆς γῆς, οὕτω καὶ οἱ προφῆται καὶ δίκαιοι ἐξ ἀνθρώπων ἔχοντες τὴν φύσιν, ὑπὲρ ἄνθρωπον ἔχουσι τὸ πολίτευμα. Περὶ τούτων ἔλεγεν τῶν ὀρέων ὁ μακάριος Δαυίδ·
 Φωτίζεις σὺ θαυμαστῶς ἀπὸ ὀρέων αἰωνίων 
 · διὰ γὰρ τῶν προφητῶν ἐξέλαμψε τὸ φῶς τῆς εὐσεβείας.

Ἀλλ’ εἰς τὸ προκείμενον ἐπανέλθωμεν Πῶς τὴν ὑπερηφανίαν στηλιτεύει Ἡσαΐας;
 Καὶ ταπεινωθήσεται τὸ ὕψος τῶν ἀνθρώπων, καὶ ὑψωθήσεται κύριος μόνος ἐν τῇ ἡμέρᾳ ἐκείνῃ. 
 
 Ἀλλ’ ἐντεῦθεν βλέπε πάλιν τῆς τοῦ Χριστοῦ θεολογίας τὸ μέγεθος· οὐδαμοῦ γὰρ προφήτης λαλεῖ Χριστὸν μὴ ἀναπνέων· οὐδὲν ἔξω Χριστοῦ φθέγγεται προφήτης. Ἐκεῖνον ὑμνεῖ, καὶ τὸν ἐκείνου πατέρα θεολογεῖ· κἂν πατρὸς μνημονεύσῃ, τὸν υἱὸν ἐκλάμπει τῇ θεολογίᾳ· κἂν υἱὸν κηρύξῃ, τὸν πατέρα προαστράπτει· κἂν τὸν πατέρα εἴπῃ, τὸ πνεῦμα κηρύττει. Ἀχώριστος ἡ τριάς, ἀμέριστος ἡ βασιλεία

Τί οὖν φησιν;
 Καὶ ταπεινωθήσεται τὸ ὕψος τῶν ἀνθρώπων, καὶ ὑψωθήσεται κύριος μόνος ἐν τῇ ἡμέρᾳ 
 ἐκείνῃ. Οἱ γὰρ ὀφθαλμοὶ κυρίου ὑψηλοί. Ὁ δὲ ἄνθρωπος ταπεινός, καὶ ταπεινωθήσεται τὸ ὕψος τῶν ἀνθρώπων. 
 
 καὶ
 τότε 
 κρύψαντες
 ἐσενέγκωσι τὰ εἴδωλα αὐτῶν 
 τὰ χειροποίητα εἰσενέγκαντες εἰς τὰ σπήλαια καὶ εἰς τὰς
 ὀπὰς 
 τῆς γῆς καὶ εἰς τὰς τρώγλας τῶν πετρῶν ἀπὸ τοῦ φόβου κυρίου καὶ ἀπὸ τῆς δόξης τῆς ἰσχύος αὐτοῦ, ὅταν ἀναστῇ θραῦσαι τὴν γῆν. 
 
 Ποῖον ὑπογράφει φόβον κυρίου, καὶ τίνα κύριον φεύγοντες κρύπτουσι τὰ εἴδωλα; Ταῦτα γὰρ οὐ χρείαν ἑρμηνείας ἔχει τῶν γραμμάτων μαρτυρούντων·
 Καὶ
 τὰ εἴδωλα αὐτῶν 
 τὰ χειροποίητα κρύψουσιν εἰσενέγκαντες εἰς τὰ σπήλαια καὶ εἰς τὰς
 ὀπὰς 
 τῆς γῆς καὶ εἰς τὰς τρώγλας τῶν πετρῶν ἀπὸ προσώπου τοῦ φόβου κυρίου, ὅταν ἀναστῇ θραῦσαι τὴν γῆν. 
 
 τουτέστιν, κρῖναι τὴν γῆν. Καὶ τίς ὁ κρίνων;
 Ὁ πατὴρ οὐδένα κρίνει· πᾶσαν δὲ τὴν κρίσιν δέδωκεν τῷ υἱῷ. 
 
 Συνᾴδει τούτοις ὁ μακάριος Δαυὶδ λέγων·
 Ὁ θεός, τὸ κρίμα σου τῷ βασιλεῖ δός

Ἀλλὰ ἐπειδὴ χρεία ἀναντιρρήτου καὶ ἀβιάστου μαρτυρίας πρὸς τοὺς ἀντιλέγοντας, ἀναγκαῖον παραστῆσαι μαρτυρίαν ἱκανὴν καὶ τρανὴν ὥστε δειχθῆναι τὴν προφητείαν Ἡσαΐου εἰς Χριστὸν ἀναφερομένην. Ὥσπερ γὰρ τὸ
 Ζῶ ἐγὼ λέγει κύριος· ἐμοὶ κάμψει πᾶν γόνυ καὶ πᾶσα γλῶσσα. 
 
 Παῦλος ἀναφανεὶς ἔδειξεν εἰς Χριστὸν ἀναλαμβανομένην τὴν προφητείαν λέγων·
 Σὺ τί κρίνεις τὸν ἀδελφόν σου ἢ σὺ τί ἐξουθενεῖς τὸν ἀδελφόν σου; Γέγραπται γὰρ· Ζῶ ἐγώ, λέγει κύριος, ὅτι ἐμοὶ κάμψει πᾶν γόνυ. 
 
 καὶ ἡ Παύλου διδασκαλία ἔλυσε τῶν ἀντιλεγόντων τὴν ἀμφιβολίαν, οὕτω καὶ σήμερον ὁ αὐτὸς παρίτω μάρτυς δεικνὺς τίς οὗτός ἐστιν ὁ κύριος οὗ
 ἀπὸ προσώπου τοῦ φόβου καὶ ἀπὸ τοῦ πλήθους τῆς ἰσχύος αὐτοῦ 
 
 κρύψωσιν οἱ ἄνθρωποι τὰ εἴδωλα.

Πρόσεχε ἀκριβῶς. Ἐπαναλάμβανε τὰ ῥήματα.
 Κρύψωσι
 τὰ εἴδωλα αὐτῶν 
 τὰ χειροποίητα,
 ἃ ἐποίησαν οἱ δάκτυλοι αὐτῶν, καὶ κρύψωσι 
 εἰς τὰ σπήλαια καὶ εἰς τὰς
 ὀπὰς 
 τῆς γῆς καὶ εἰς τὰς τρώγλας τῶν πετρῶν ἀπὸ προσώπου τοῦ φόβου κυρίου, ὅταν ἀναστῇ θραῦσαι τὴν γῆν. 
 
 Λέγει τοίνυν ὁ μακάριος Παῦλος Θεσσαλονικεῦσι γράφων·
 Εὐχαριστοῦμεν τῷ θεῷ, ἀδελφοί,
 ἐπὶ 
 πάσῃ τῇ θλίψει ἡμῶν καὶ τοῖς διωγμοῖς οἷς ἀνέχεσθε
 
 ἔνδειγμα τῆς δικαίας κρίσεως τοῦ θεοῦ,
 ἵνα
 
 καταξιωθῆτε τῆς βασιλείας
 
 αὐτοῦ,
 ὑπὲρ ἧς καὶ πάσχετε. Εἴπερ δίκαιον παρὰ θεῷ ἀνταποδοῦναι τοῖς θλίβουσιν ὑμᾶς θλῖψιν καὶ ὑμῖν τοῖς θλιβομένοις ἄνεσιν μεθ’ ἡμῶν, ἐν τῇ
 ἡμέρᾳ 
 τοῦ κυρίου
 ἡμῶν 
 Ἰησοῦ Χριστοῦ,
 ὅτε ἥξει 
 ἀπ’ οὐρανοῦ μετ’ ἀγγέλων δυνάμεως αὐτοῦ ἐν πυρὶ φλογὸς διδοὺς ἐκδίκησιν τοῖς μὴ εἰδόσι θεὸν καὶ τοῖς μὴ ὑπακούουσι τῷ εὐαγγελίῳ τοῦ
 υἱοῦ αὐτοῦ· 
 οἵτινες δίκην τείσουσιν ὄλεθρον αἰώνιον ἀπὸ προσώπου τοῦ
 φόβου 
 κυρίου καὶ
 ἀπὸ τῆς δόξης 
 τῆς ἰσχύος αὐτοῦ, ὅταν ἔλθῃ ἐνδοξασθῆναι τοῖς ἁγίοις αὐτοῦ. 
 
 Ταῖς αὐταῖς ἐχρήσατο λέξεσιν, τὴν αὐτὴν παρήγαγε προφητείαν διδοὺς ὀφθαλμοὺς ἐμβλέπειν τῷ κάλλει τῆς θεολογίας καὶ εἰδέναι ἐκεῖνον τὸν παρὰ τῶν προφητῶν κηρυττόμενον καὶ διὰ τῶν εὐαγγελίων ἀνυμνούμενον· εἷς γὰρ καὶ ὁ αὐτὸς θεὸς ὁ καὶ τὰ πρῶτα καλῶς οἰκονομήσας καὶ τὰ νέα σαφῶς διατυπώσας καὶ ἡ προλαβοῦσα ἀνύμνησε γλῶσσα, ὅτι ἄνωθεν δι’ ἡμᾶς σχήματι τῷ καθ’ ἡμᾶς ἐπεδήμησεν, οὐχ ὑβρίζων τὴν προαιώνιον ἀξίαν, ἀλλὰ σεμνύνων τὴν ἔνσαρκον οἰκονομίαν. Ὅρα αὐτοῦ τὸ κάλλος τῆς θεολογίας· ἤδη γὰρ ὁρῶ καὶ τὰς μαρμαρυγὰς τοῦ σταυροῦ, πῶς καὶ τὰ ἄνθη ἐνδείκνυται, ἄνθη οὐ μαραινόμενα, ἀλλὰ στέφανον δικαιοσύνης ἐργαζόμενα.

Πάντοτε μὲν ἡ χάρις τοῦ σταυροῦ λάμπει· οὐ χρόνῳ περιγράφεται, οὐχ ἑορταῖς μερίζεται, οὐ πανηγύρει περιορίζεται. Ἀλλ’ ὅμως ἔχει πλέον ἡ μνήμη αὕτη τῆς ὑποθέσεως. Οὗτος ὁ σταυρὸς ἐγένετο μάχαιρα ἡ τὸν δράκοντα τοῦτον ἀνελοῦσα, οὗ πρὸ ὀλίγου ἐμνημονεύσαμεν, περὶ οὗ ἔλεγεν Ἡσαΐας·
 Καὶ ἐπάξει κύριος ὁ θεὸς τὴν μάχαιραν τὴν ἁγίαν, τὴν μεγάλην καὶ τὴν ἰσχυρὰν ἐπὶ τὸν ὄφιν τὸν παλαιὸν δράκοντα. 
 
 Καὶ ἐπάξει κύριος τὴν μάχαιραν αὐτοῦ τὴν ἁγίαν, τὴν μεγάλην καὶ τὴν ἰσχυρὰν. 
 
 Τίς ἡ μάχαιρα ἡ μεγάλη; Τίς ἡ ἰσχυρά; Τὸ πνεῦμα τὸ ἅγιον.
 Ἐπάξει κύριος ἐπὶ τὸν δράκοντα τὴν μάχαιραν αὐτοῦ τὴν ἁγίαν καὶ ἀνελεῖ τὸν δράκοντα 
 
 Διὰ γὰρ τοῦ ἁγίου πνεύματος οἱ δαίμονες ἠφανίσθησαν, καθὼς αὐτὸς λέγει·
 Εἰ δὲ ἐγὼ ἐν πνεύματι θεοῦ ἐκβάλλω τὰ δαιμόνια 
 
 Ὁρᾷς τὴν μάχαιραν τέμνουσαν; Ἀλλὰ Παύλου ἄκουε τῆς ἑρμηνείας· Ἀναλάβετε
 τὸν θώρακα τῆς δικαιοσύνης,
 λάβετε 
 καὶ τὴν μάχαιραν τοῦ πνεύματος ὅ ἐστιν ῥῆμα θεοῦ 
 . Μάχαιρα τοῦ πνεύματος ἡ τῶν δαιμόνων ἐκτέμνουσα τὴν δυναστείαν. ἡ τὰς κεφαλὰς 
 περιελοῦσα τοῦ δράκοντος, ἡ αἱρετικῶν κακίαν ἐπιστομίζουσα. Αἰδεσθῶσι τοῦ πνεύματος τὴν ἀξίαν· φοβηθῶσι τοῦ ἁγίου καὶ προσκυνητοῦ πνεύματος τὴν βασιλείαν.

Ἐννοήσουσι, πόσοι θεοποιοῦνται σήμερον διὰ τοῦ ἁγίου πνεύματος· παρὰ γὰρ τοῦ ἁγίου πνεύματος δέχονται τὴν μόρφωσιν τῆς θεοποιίας. Ὁ τοὺς ἄλλους μορφῶν εἰς θεότητα, αὐτὸς ἀλλότριος τῆς θεότητος; Οὐκ οἶδας τοῦ πνεύματος τὴν δύναμιν; Οὐκ οἶδας αὐτοῦ τὴν ἐνέργειαν; Ἄκουε Παύλου σαφῶς καὶ τρανῶς ὑποτιθεμένου τὴν ἑνότητα, μᾶλλον δὲ τὴν ταυτότητα τῆς φύσεως τοῦ πνεύματος καὶ θεοῦ. Ἐπειδὴ γὰρ πολλάκις αὐτὸς ἐκάλεσε πνεῦμα θεοῦ, πνεῦμα Χριστοῦ, ἐνδέχεται τοὺς αἱρετικοὺς τὸ πνεῦμα ἐκλαμβάνειν οὐκ εἰς φύσεως ταυτότητα, ἀλλ’ εἰς οἰκειότητα. Καὶ ὥσπερ λέγεται ἄνθρωπος θεοῦ παρὰ θεοῦ γενόμενος, οὕτω καὶ πνεῦμα θεοῦ παρὰ θεοῦ δοθέν, ὡς ἐκ θεοῦ τὴν ὕπαρξιν ἔχον. Ὅρα τοίνυν τοῦ Παύλου τὸ ἀσφαλές·
 Ἡμῖν γὰρ ἀπεκάλυψεν ὁ θεὸς διὰ τοῦ πνεύματος αὐτοῦ. Τὸ γὰρ πνεῦμα πάντα ἐρευνᾷ, καὶ τὰ βάθη τοῦ θεοῦ. Ὥσπερ γὰρ οὐδεὶς οἶδε τὰ ἐν τῷ ἀνθρώπῳ, εἰ μὴ τὸ πνεῦμα τοῦ ἀνθρώπου τὸ ἐν αὐτῷ, οὕτω καὶ τὰ τοῦ θεοῦ οὐδεὶς ἔγνωκεν εἰ μὴ τὸ πνεῦμα τὸ ἐκ τοῦ θεοῦ. 
 
 Εἰ τῆς οὐσίας τοῦ θεοῦ ἀλλότριον, πῶς οἶδεν αὐτήν; Πρόσεχε τῇ ἀκολουθίᾳ τῶν λέξεων. Ὥσπερ οὐδεὶς οἶδε
 τὰ τοῦ ἀνθρώπου εἰ μὴ τοῦ ἀνθρώπου τὸ πνεῦμα τὸ ἐν αὐτῷ, οὕτω καὶ τὰ τοῦ θεοῦ οὐδεὶς ἔγνωκεν εἰ μὴ τὸ πνεῦμα τοῦ θεοῦ 
 , Καὶ ἵνα πάλιν ἀσφαλίσηται, ἐπάγει·
 Ἡμεῖς δὲ οὐ τὸ πνεῦμα τοῦ κόσμου ἐλάβομεν, ἀλλὰ τὸ πνεῦμα τὸ ἐκ θεοῦ 
 . Ἀλλ’ ὅρα μοι, ἀγαπητέ, ἀνακατασκευήν. Ἐπάγει ἡ πονηρία. Λέγει· Ἐξ αὐτῶν τῶν εἰρημένων δείκνυται ὅτι πολὺ τῆς θείας ἀξίας ἀφέστηκεν· ἐρευνᾷ τὰ βάθη τοῦ θεοῦ. Ὁ γὰρ ἀπόστολος ἐπήγαγε τελείαν λύσιν τῶν ζητουμένων.
 Οὕτω καὶ τὰ τοῦ θεοῦ οὐδεὶς ἔγνω εἰ μὴ τὸ πνεῦμα τοῦ θεοῦ 
 
 Οὐκ ἐρευνᾷ οὖν. Εἰ δὲ σκανδαλίζει σε τὸ ῥῆμα καὶ τὸ
 ἐρευνᾷ 
 
 ἀπειρίαν καταφέρει τοῦ πνεύματος, ἐὰν ἴδῃς καὶ τὸν θεὸν ἐρευνῶντα, τί ποιεῖς; Εἰ ἡ φωνὴ σκανδαλίζει σου τὴν διάνοιαν τὸ ἐρευνᾶν, ἐὰν ἴδῃς τὸν θεὸν τὸν παρὰ σοὶ ὁμολογούμενον ἐρευνῶντα, ἆρα ἀγνοίας πάθος ὑπολαμβάνεις Ἄκουε τοίνυν Παύλου λέγοντος·
 Καὶ αὐτὸ τὸ πνεῦμα ἐντυγχάνει περὶ ἡμῶν 
 . Οὐ περὶ τοῦ ἁγίου πνεύματος;
 
 Εἴρηται γὰρ πολλάκις ὅτι τὸ πνεῦμα τὴν καρδίαν ἐκάλεσεν. Οἷόν τι λέγω·
 Θυσίαν τῷ θεῷ πνεῦμα συντετριμμένον, καρδίαν συντετριμμένην καὶ τεταπεινωμένην ὁ θεὸς οὐκ ἐξουδενώσει. 
 
 Ἄλλως τε καὶ αὐτὸς ὁ Παῦλος ἑρμηνεύει ὅτι τὸ πνεῦμα νῦν τὴν καρδίαν καλεῖ·
 Αὐτὸ τὸ πνεῦμα ἐντυγχάνει περὶ ἡμῶν στεναγμοῖς ἀλαλήτοις· ὁ δὲ ἐρευνῶν τὰς καρδίας 
 
 – Τίνων; Τῶν ἀνθρώπων. –
 ἐρευνᾷ βάθη θεοῦ 
 . Λέγει πολλάκις καὶ θεὸς περὶ αὐτοῦ ἀνθρώπινα ῥήματα τὰ ἀπάγοντα τῆς θείας ἐννοίας, δυνάμει θεωρούμενα, οὐ λέξει μετρούμενα. Λέγει περὶ Ἰουδαίων ποτὲ ὁ θεός·
 Ἐὰν κατακρυβῶσιν εἰς τὴν κορυφὴν τοῦ Καρμήλου, ἐκεῖθεν ἐξερευνήσω καὶ λήψομαι αὐτούς.

Ἀλλ’ ὅρα τί φασιν. Ξένην εὗραν προσηγορίαν τῷ πνεύματι καὶ ὥσπερ κύριοι τιμᾶν ἢ μὴ τιμᾶν λέγουσιν· Ἡμεῖς δὲ τὸ πνεῦμα θεὸν οὐ λέγομεν, ἀλλὰ ἁγιαστικὴν δύναμιν. Πρόσεχε ἀκριβῶς, παρακαλῶ. Ἡμεῖς τὸ πνεῦμα θεὸν οὐ λέγομεν, ἀλλὰ ἁγιαστικὴν δύναμιν, φησίν. Ἆρα ὡς ἁγιάζειν δυναμένη ἐξ ἑαυτῆς ἢ παρ’ ἄλλου δεχομένη καὶ χορηγοῦσα; Τί ἐστιν αὐτὸ τοῦτο, ἁγιαστικὴ δύναμις; Ἐξ οἰκείας αὐθεντίας καὶ δυνάμεως ἁγιάζει ἢ παρὰ θεοῦ δανείζεται τὴν δύναμιν καὶ δίδωσιν; Εἰ μὲν γὰρ ἐξ οἰκείας δυνάμεως ἁγιάζει, θεός. Εἰ δὲ παρὰ θεοῦ λαμβάνει καὶ μεταδίδωσιν, οὐδὲν ἡμῶν διαφέρει. Καὶ γὰρ καὶ ἡμεῖς, οἱ χάριτι θεοῦ ἄνθρωποι τὴν φύσιν, τὴν δὲ ἀξίαν καὶ τὴν παρὰ θεοῦ χειροτονίαν ἱερεῖς, ἁγιάζομεν τοὺς βαπτιζομένους· καὶ οὐκ ἔστι τινὰ ἁγιασμοῦ τυχεῖν ἄνευ χειρῶν ἱερέως Κάλεσον οὖν καὶ τὸν ἱερέα ἁγιαστικὴν δύναμιν. Ἀλλ’ οὐκ ἔστιν ἁγιαστικὴ δύναμις, ἀλλὰ ἁγιαστικῆς δυνάμεως ὑπηρέτης. Τί οὖν βούλει εἶναι αὐτὸ τὸ ὄνομα, ἁγιαστικὴ δύναμις; Τὸ πνεῦμα. Ὁ γὰρ πατὴρ οὐχ ἁγιαστικὴ δύναμις; Τολμᾷς εἰπεῖν τὸν πατέρα μὴ ἁγιαστικὴν δύναμιν; Τολμᾷς εἰπεῖν τὸν υἱὸν οὐχ ἁγιαστικὴν δύναμιν; Εἰ δὲ ἁγιάζει πατήρ, ἁγιάζει υἱός, ἁγιάζει τὸ πνεῦμα τὸ ἅγιον, διὰ τί μὴ ἕκαστον καλεῖς ἁγιαστικὴν δύναμιν;

Ἀλλὰ ῥήματι εὐφημίας σοφίζεται τὴν κακίαν. Ἑνὶ δὲ χρησάμενος λόγῳ συντόμῳ παρελεύσομαι. Ἐβουλόμην μαθεῖν, τίνος ἕνεκεν ἐν τῷ βαπτίσματι παραλαμβάνει τὸ πνεῦμα τὸ ἅγιον ὁ φρονῶν αὐτὸ ἀλλότριον τῆς θεότητος. 
 Λέγουσιν ὅτι Ἐπειδὴ μὴ ἐχώρει θνητὴ φύσις φθάσαι πρῶτον πρὸς τὸν πατέρα, ὁδηγίαν λαμβάνει πρώτην τοῦ πνεύματος. Πρῶτόν φησιν ὑπὸ τοῦ ἁγίου πνεύματος φωτίζεται τὴν ψυχήν· εἶτα προκόπτει εἰς γνῶσιν τοῦ υἱοῦ, εἶτα ἀπὸ τοῦ υἱοῦ προκόπτει εἰς τὸν πατέρα.

Βλέπε ξένους βαθμοὺς κακίας. Μάχεται δὲ αὐτοῖς καὶ ἡ δεσποτικὴ φωνὴ καὶ ἡ πεῖρα τῶν πραγμάτων. Εἰ γὰρ τοῦτο οὕτως εἶχεν, ἐχρῆν βαπτίζεσθαι οὐ πρῶτον εἰς ὄνομα πατρός, ἵνα πρῶτον τοῦ μικροῦ καταξιωθῶ, εἶτα εἰς υἱόν, ἵνα εἰς μέσον φθάσω, εἶτα ἀπὸ τοῦ υἱοῦ εἰς τὸ τέλειον ἀπαντήσω. Νῦν δὲ βαπτίζομαι εἰς ὄνομα πατρὸς πρῶτον. Διὰ τί; Εἶπεν ὁ σωτήρ·
 Πορευθέντες μαθητεύσατε πάντα τὰ ἔθνη, βαπτίζοντες αὐτοὺς εἰς ὄνομα πατρὸς καὶ υἱοῦ

Τίνος ἕνεκεν καὶ τοῦ υἱοῦ; Κατέγνως γὰρ τῆς δυνάμεως τοῦ πατρὸς καὶ ἐπεισάγεις ἑτέραν δύναμιν; Οὐκ ἀρκεῖ πρὸς ἑαυτὸν ἁγίασαι;

Ἢ δὸς δύναμιν τῆς τριάδος καὶ μίαν θεότητα, καὶ ἔχει χάριν τὸ βάπτισμα· ἢ ἐὰν τέμῃ τὴν φύσιν, ὑβρίζεις τὴν θεότητα Μετὰ ὑπογραφὴν βασιλέως εἰσάγεις ὑπογραφὴν δούλου; Μετὰ δεσποτικὴν αὐθεντίαν εἰσάγεις τῆς κτίσεως τὴν ταπεινότητα; Τί κοινόν ἔχει τὸ πνεῦμα τὸ ἅγιον μετὰ τοῦ πατρὸς; Ἐλευθερῶσαι; Εἰ δοῦλόν ἐστι πῶς ἐλευθεροῖ; Χάριν ὁμολογεῖν ὀφείλει, ἐὰν αὐτὸ ἐλευθερίας
 μὴ 
 καταξιωθῇ. Ἀλλὰ ταῦτα εἰς ἔλεγχον τῆς βλασφημίας ὧδε Παῦλος λεγέτω·
 Οὗ δὲ πνεῦμα κυρίου, ἐκεῖ ἐλευθερία. 
 
 Ἀλλ’ ἐπειδὴ δεῖ καὶ τὴν παρὰ τοῦ ἁγίου πνεύματος διδασκαλίαν ἀναμεῖναι, ἵνα ἀληθῶς τῇ ἁγίᾳ τριάδι σφραγισθῇ τὸ κήρυγμα τῆς εὐσεβείας, μέχρι τούτου στήσαντες τὸν λόγον, ἀσφαλισώμεθα ἑαυτῶν τὴν διάνοιαν καὶ τειχίσωμεν ἑαυτοὺς τῇ ὀρθοδόξῳ πίστει, προφητῶν ἴχνεσιν ἀκολουθοῦντες, ἀποστόλων ὀχυρώμασιν, ἵνα μὴ χώραν ἔχῃ τὰ βέλη τῆς πονηρίας, ἃ ὁ κύριος Ἰησοῦς καταργήσει· ᾧ ἡ δόξα καὶ τὸ κράτος νῦν καὶ ἀεὶ καὶ εἰς τοὺς αἰῶνας τῶν αἰώνων. Ἀμήν.