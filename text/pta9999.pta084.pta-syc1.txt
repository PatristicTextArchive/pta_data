ܫܶܡܥܽܘܢ ܦ݁ܶܛܪܳܘܣ ܥܰܒ݂ܕ݁ܳܐ ܘܰܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ ܆
 ܠܰܐܝܠܶܝܢ ܕ݁ܰܠܗܰܝܡܳܢܽܘܬ݂ܳܐ ܫܰܘܝܰܬ݂ ܒ݁ܺܐܝܩܳܪܳܐ ܥܰܡܰܢ ܐܶܫܬ݁ܘܺܝܘ ܇ ܒ݁ܙܰܕ݁ܺܝܩܽܘܬ݂ܳܐ
 ܕ݁ܡܳܪܰܢ ܘܦ݂ܳܪܽܘܩܰܢ ܝܶܫܽܘܥ ܡܫܺܝܚܳܐ .

ܛܰܝܒ݁ܽܘܬ݂ܳܐ ܘܰܫܠܳܡܳܐ ܢܶܣܓ݁ܶܐ ܠܟ݂ܽܘܢ ܆ ܒ݁ܫܽܘܘܕ݁ܳܥܳܐ ܕ݁ܡܳܪܰܢ
 ܝܶܫܽܘܥ ܡܫܺܝܚܳܐ .

ܐܰܝܟ݂ ܡܰܢ ܕ݁ܟ݂ܽܠܗܶܝܢ ܐܰܝܠܶܝܢ ܕ݁ܺܐܝܬ݂ܰܝܗܶܝܢ ܕ݁ܚܰܝܠܳܐ ܐܰܠܳܗܳܝܳܐ
 : ܠܘܳܬ݂ ܚܰܝܶܐ̈ ܘܕ݂ܶܚܠܰܬ݂ ܐܰܠܳܗܳܐ ܝܰܗ̱ܒ݂ ܆ ܒ݁ܝܰܕ݂ ܫܽܘܘܕ݁ܳܥܳܐ ܕ݁ܗܰܘ ܕ݁ܰܩܪܳܐ ܠܰܢ ܇
 ܒ݁ܬ݂ܶܫܒ݁ܽܘܚܬ݁ܳܐ ܕ݁ܺܝܠܶܗ ܘܰܡܝܰܬ݁ܪܽܘܬ݂ܳܐ .

ܕ݁ܒ݂ܺܐܝܕ݂ܰܝܗܶܝܢ̈ ܫܽܘܘ̱ܕ݁ܳܝܶܐ̈ ܪܰܘܪܒ݂ܶܐ̈ ܘܝܰܩܺܝܪܶܐ̈ ܠܟ݂ܽܘܢ
 ܝܰܗ̱ܒ݂ ܆ ܕ݁ܰܒ݂ܝܰܕ݂ ܗܳܠܶܝܢ ܬ݁ܶܗܘܽܘܢ ܫܰܘܬ݁ܳܦ݂ܶܐ̈ ܕ݁ܰܟ݂ܝܳܢܳܐ ܐܰܠܳܗܳܝܳܐ ܇ ܟ݁ܰܕ݂
 ܥܳܪܩܺܝܢ ܐܢ̱ܬ݁ܽܘܢ ܡܶܢ ܚܒ݂ܳܠܳܐ ܕ݁ܰܪܓ݂ܺܝܓ݂ܳܬ݂ܳܐ̈ ܕ݁ܰܒ݂ܥܳܠܡܳܐ .

ܘܗܺܝ ܕ݁ܶܝܢ ܗܳܕ݂ܶܐ ܁ ܟ݁ܰܕ݂ ܫܩܳܠܛܰܥܢܳܐ ܟ݁ܽܠܶܗ ܡܰܥܠܺܝܢ ܐܢ̱ܬ݁ܽܘܢ
 ܆ ܐܰܘܣܶܦ݂ܘ ܥܰܠ ܗܰܝܡܳܢܽܘܬ݂ܟ݂ܽܘܢ ܂ ܡܝܰܬ݁ܪܽܘܬ݂ܳܐ . ܥܰܠ ܕ݁ܶܝܢ ܡܝܰܬ݁ܪܽܘܬ݂ܳܐ ܂
 ܝܺܕ݂ܰܥܬ݂ܳܐ .

ܥܰܠ ܕ݁ܶܝܢ ܝܺܕ݂ܰܥܬ݂ܳܐ ܂ ܡܚܰܡܣܢܳܢܽܘܬ݂ܳܐ . ܥܰܠ ܕ݁ܶܝܢ
 ܡܚܰܡܣܢܳܢܽܘܬ݂ܳܐ ܂ ܡܣܰܝܒ݁ܪܳܢܽܘܬ݂ܳܐ . ܥܰܠ ܕ݁ܶܝܢ ܡܣܰܝܒ݁ܪܳܢܽܘܬ݂ܳܐ ܂ ܕ݁ܶܚܠܰܬ݂ ܐܰܠܳܗܳܐ
 .

ܥܰܠ ܕ݁ܶܝܢ ܕ݁ܶܚܠܰܬ݂ ܐܰܠܳܗܳܐ ܂ ܪܶܚܡܰܬ݂ ܐܰܚܽܘܬ݂ܳܐ . ܥܰܠ ܕ݁ܶܝܢ
 ܪܶܚܡܰܬ݂ ܐܰܚܽܘܬ݂ܳܐ ܂ ܚܽܘܒ݁ܳܐ .

ܗܳܠܶܝܢ ܓ݁ܶܝܪ ܟ݁ܰܕ݂ ܫܟ݂ܺܝܚܳܢ̈ ܠܟ݂ܽܘܢ ܘܝܰܬ݁ܺܝܪܳܢ̈ ܆ ܠܳܐ ܗ̱ܘܳܐ
 ܒ݁ܰܛܺܝܠܶܐ̈ ܐܳܦ݂ܠܳܐ ܕ݁ܠܳܐ ܦ݁ܺܐܪܶܐ̈ ܁ ܡܩܺܝܡܳܢ̈ ܠܟ݂ܽܘܢ ܇ ܒ݁ܫܽܘܘܕ݁ܳܥܶܗ ܕ݁ܡܳܪܰܢ
 ܝܶܫܽܘܥ ܡܫܺܝܚܳܐ .

ܗܰܘ ܓ݁ܶܝܪ ܕ݁ܠܳܐ ܫܟ݂ܺܝܚܳܢ̈ ܠܶܗ ܗܳܠܶܝܢ ܆ ܣܰܡܝܳܐ ܐܺܝܬ݂ܰܘܗ̱ܝ ܁
 ܕ݁ܠܳܐ ܚܳܙܶܐ ܇ ܕ݁ܰܛܥܳܐ ܕ݁ܽܘܟ݁ܳܝܳܐ ܕ݁ܰܚܛܳܗܰܘܗ̱ܝ̈ ܩܰܕ݂ܡܳܝܶܐ̈ .

ܘܥܰܠ ܗܳܝ ܝܰܬ݁ܺܝܪܳܐܝܺܬ݂ ܐܰܚܰܝ̈ ܆ ܝܺܨܰܦ݂ܘ ܕ݁ܰܒ݂ܝܰܕ݂
 ܥܒ݂ܳܕ݂ܰܝܟ݁ܽܘܢ̈ ܛܳܒ݂ܶܐ̈ ܇ ܩܪܳܝܬ݁ܟ݂ܽܘܢ ܘܰܓ݂ܒ݂ܺܝܬ݂ܟ݂ܽܘܢ ܡܫܰܪܰܪܬ݁ܳܐ ܬ݁ܶܥܒ݁ܕ݂ܽܘܢ .
 ܟ݁ܰܕ݂ ܓ݁ܶܝܪ ܗܳܠܶܝܢ ܥܳܒ݂ܕ݁ܺܝܢ ܐܢ̱ܬ݁ܽܘܢ ܆ ܠܳܐ ܡܬ݂ܽܘܡ ܡܶܫܬ݁ܰܪܥܺܝܢ ܐܢ̱ܬ݁ܽܘܢ .

ܗܳܟ݂ܰܢܳܐ ܓ݁ܶܝܪ ܥܰܬ݁ܺܝܪܳܐܝܺܬ݂ ܡܶܬ݂ܝܰܗ̱ܒ݂ܳܐ ܠܟ݂ܽܘܢ ܆ ܡܰܥܰܠܬ݁ܳܐ
 ܕ݁ܡܰܠܟ݁ܽܘܬ݂ܳܐ ܕ݁ܰܠܥܳܠܰܡ ܁ ܕ݁ܡܳܪܰܢ ܘܦ݂ܳܪܽܘܩܰܢ ܂ ܝܶܫܽܘܥ ܡܫܺܝܚܳܐ ܀

ܘܥܰܠ ܗܳܕ݂ܶܐ ܠܳܐ ܡܰܡܶܐܢ ܐ̱ܢܳܐ ܆ ܡܶܢ ܕ݁ܡܰܥ̱ܗܶܕ݂ ܐ̱ܢܳܐ ܠܟ݂ܽܘܢ
 ܐܰܡܺܝܢܳܐܝܺܬ݂ ܥܰܠ ܗܳܠܶܝܢ ܇ ܟ݁ܰܕ݂ ܛܳܒ݂ ܐܳܦ݂ ܝܳܕ݂ܥܺܝܢ ܐܢ̱ܬ݁ܽܘܢ ܘܰܣܡܺܝܟ݂ܺܝܢ ܐܢ̱ܬ݁ܽܘܢ
 ܥܰܠ ܫܪܳܪܳܐ ܗܳܢܳܐ .

ܕ݁ܟ݂ܺܐܢܳܐ ܕ݁ܶܝܢ ܐܶܣܬ݁ܰܒ݂ܪܰܬ݂ ܠܺܝ ܆ ܕ݁ܰܟ݂ܡܳܐ ܕ݁ܺܐܝܬ݂ܰܝ
 ܒ݁ܦ݂ܰܓ݂ܪܳܐ ܗܳܢܳܐ ܆ ܐܰܥܺܝܪܟ݂ܽܘܢ ܒ݁ܥ̱ܽܘܗܕ݁ܳܢܳܐ .

ܟ݁ܰܕ݂ ܝܳܕ݂ܰܥ ܐ̱ܢܳܐ ܆ ܕ݁ܥܽܘܢܕ݁ܳܢܳܐ ܕ݁ܦ݂ܰܓ݂ܪܝ ܒ݁ܰܥܓ݂ܰܠ ܗܳܘܶܐ ܇
 ܐܰܝܟ݁ܰܢܳܐ ܕ݁ܳܐܦ݂ ܡܳܪܰܢ ܝܶܫܽܘܥ ܡܫܺܝܚܳܐ ܐܰܘܕ݁ܥܰܢܝ .

ܝܳܨܶܦ݂ ܐ̱ܢܳܐ ܕ݁ܶܝܢ ܆ ܕ݁ܳܐܦ݂ ܐܰܡܺܝܢܳܐܝܺܬ݂ ܗ̱ܘܳܐ ܐܺܝܬ݂ ܠܟ݂ܽܘܢ
 ܇ ܕ݁ܳܐܦ݂ ܡܶܢ ܒ݁ܳܬ݂ܰܪ ܡܰܦ݁ܩܳܢܳܐ ܕ݁ܺܝܠܝ ܁ ܥ̱ܽܘܗܕ݁ܳܢܳܐ ܕ݁ܗܳܠܶܝܢ ܬ݁ܶܗܘܽܘܢ ܥܳܒ݂ܕ݁ܺܝܢ
 .

ܠܳܐ ܗ̱ܘܳܐ ܓ݁ܶܝܪ ܟ݁ܰܕ݂ ܒ݁ܳܬ݂ܰܪ ܡܰܬ݂ܠܶܐ̈ ܕ݁ܰܥܒ݂ܺܝܕ݂ܺܝܢ
 ܒ݁ܽܐܘܡܳܢܽܘܬ݂ܳܐ ܐܳܙܺܠ̱ܝܢܰܢ ܆ ܐܰܘܕ݁ܰܥܢܳܟ݂ܽܘܢ ܚܰܝܠܶܗ ܘܡܶܐܬ݂ܺܝܬ݂ܶܗ ܕ݁ܡܳܪܰܢ ܝܶܫܽܘܥ
 ܡܫܺܝܚܳܐ ܇ ܐܶܠܳܐ ܟ݁ܰܕ݂ ܚܰܙܳܝܶܐ̈ ܗ̱ܘܰܝܢ ܕ݁ܪܰܒ݁ܽܘܬ݂ܳܐ ܕ݁ܺܝܠܶܗ .

ܟ݁ܰܕ݂ ܓ݁ܶܝܪ ܢܣܰܒ݂ ܡܶܢ ܐܰܠܳܗܳܐ ܐܰܒ݂ܳܐ ܐܺܝܩܳܪܳܐ ܘܬ݂ܶܫܒ݁ܽܘܚܬ݁ܳܐ
 : ܟ݁ܰܕ݂ ܩܳܠܳܐ ܐܶܬ݂ܳܐ ܠܶܗ ܕ݁ܰܐܝܟ݂ ܗܳܢܳܐ ܁ ܡܶܢ ܬ݁ܶܫܒ݁ܽܘܚܬ݁ܳܐ ܦ݁ܰܐܝܰܬ݂ ܒ݁ܪܰܒ݁ܽܘܬ݂ܳܗ
 : ܕ݁ܗܳܢܰܘ ܒ݁ܶܪܝ ܗܰܘ ܚܰܒ݁ܺܝܒ݂ܳܐ ܗܰܘ ܕ݁ܒ݂ܶܗ ܐܶܨܛܒ݂ܺܝܬ݂ ܆

ܐܳܦ݂ ܚܢܰܢ ܠܶܗ ܠܗܳܢܳܐ ܩܳܠܳܐ ܫܡܰܥܢܰܢ ܡܶܢ ܫܡܰܝܳܐ ܕ݁ܶܐܬ݂ܳܐ ܠܶܗ ܇
 ܟ݁ܰܕ݂ ܐܺܝܬ݂ܰܝܢ ܗ̱ܘܰܝܢ ܥܰܡܶܗ ܒ݁ܛܽܘܪܳܐ ܩܰܕ݁ܺܝܫܳܐ .

ܘܺܐܝܬ݂ ܠܰܢ ܁ ܕ݁ܫܰܪܺܝܪܳܐ ܐܳܦ݂ ܡܶܠܬ݂ܳܐ ܕ݁ܰܢܒ݂ܺܝܽܘܬ݂ܳܐ ܇ ܗܳܝ
 ܕ݁ܫܰܦ݁ܺܝܪ ܥܳܒ݂ܕ݁ܺܝܢ ܐܢ̱ܬ݁ܽܘܢ ܆ ܟ݁ܰܕ݂ ܒ݁ܳܗ ܚܳܝܪܺܝܢ ܐܢ̱ܬ݁ܽܘܢ ܆ ܐܰܝܟ݂ ܕ݁ܒ݂ܰܫܪܳܓ݂ܳܐ
 ܕ݁ܡܰܢܗܰܪ ܒ݁ܰܐܬ݂ܪܳܐ ܥܰܡܽܘܛܳܐ ܆ ܥܕ݂ܰܡܳܐ ܕ݁ܺܐܝܡܳܡܳܐ ܢܰܢܗܰܪ ܂ ܘܫܶܡܫܳܐ ܢܶܕ݂ܢܰܚ
 ܒ݁ܠܶܒ݁ܰܘܳܬ݂ܟ݂ܽܘܢ̈ .

ܟ݁ܰܕ݂ ܗܳܕ݂ܶܐ ܠܽܘܩܕ݂ܰܡ ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܟ݂ܽܠ ܢܒ݂ܺܝܽܘܬ݂ܳܐ
 ܫܪܳܝܳܐ ܕ݁ܰܟ݂ܬ݂ܳܒ݂ܳܐ ܕ݁ܺܝܠܳܗ ܠܳܐ ܗܳܘܝܳܐ .

ܠܳܐ ܗ̱ܘܳܐ ܓ݁ܶܝܪ ܒ݁ܨܶܒ݂ܝܳܢܳܐ ܕ݁ܒ݂ܰܪܢܳܫܳܐ ܆ ܐܶܬ݂ܳܬ݂ ܡܶܢ ܡܬ݂ܽܘܡ
 ܢܒ݂ܺܝܽܘܬ݂ܳܐ . ܐܶܠܳܐ ܟ݁ܰܕ݂ ܡܶܢ ܪܽܘܚܳܐ ܩܰܕ݁ܺܝܫܳܐ ܡܶܬ݂ܢܰܓ݂ܕ݁ܺܝܢ ܆ ܡܰܠܶܠܘ ܩܰܕ݁ܺܝܫܶܐ̈
 ܒ݁ܢܰܝܢܳܫܳܐ̈ ܕ݁ܰܐܠܳܗܳܐ ܀

ܗܘܰܘ ܕ݁ܶܝܢ ܐܳܦ݂ ܢܒ݂ܺܝܶܐ̈ ܕ݁ܰܓ݁ܳܠܶܐ̈ ܒ݁ܥܰܡܳܐ ܆ ܐܰܝܟ݂ ܕ݁ܳܐܦ݂
 ܒ݁ܟ݂ܽܘܢ ܢܶܗܘܽܘܢ ܡܰܠܦ݂ܳܢܶܐ̈ ܕ݁ܰܓ݁ܳܠܶܐ̈ ܁ ܐܰܝܠܶܝܢ ܕ݁ܡܰܥܠܺܝܢ ܗܶܪܶܣܺܝܣ̈ ܕ݁ܰܐܒ݂ܕ݁ܳܢܳܐ
 . ܘܰܒ݂ܡܳܪܳܐ ܕ݁ܰܙܒ݂ܰܢ ܐܶܢܽܘܢ ܁ ܟ݁ܳܦ݂ܪܺܝܢ . ܟ݁ܰܕ݂ ܡܰܝܬ݁ܶܝܢ ܥܰܠ ܢܰܦ݂ܫܗܽܘܢ
 ܐܰܒ݂ܕ݁ܳܢܳܐ ܡܣܰܪܗܒ݂ܳܐ .

ܘܣܰܓ݁ܺܝܶܐܐ̈ ܢܺܐܙܽܠ̱ܘܢ ܁ ܒ݁ܳܬ݂ܰܪ ܛܰܢܦ݂ܽܘܬ݂ܳܐ ܕ݁ܺܝܠܗܽܘܢ ܇
 ܗܳܠܶܝܢ ܕ݁ܡܶܛܽܠܳܬ݂ܗܽܘܢ ܐܽܘܪܚܳܐ ܕ݁ܰܫܪܳܪܳܐ ܬ݁ܶܬ݂ܓ݁ܰܕ݁ܰܦ݂ .

ܘܰܒ݂ܥܳܠܽܘܒ݂ܽܘܬ݂ܳܐ ܁ ܘܰܒ݂ܡܶܠܶܐ̈ ܕ݁ܒ݂ܶܕ݂ܝܳܐ ܢܶܬ݁ܬ݁ܰܓ݁ܪܽܘܢ
 ܒ݁ܟ݂ܽܘܢ ܗܳܠܶܝܢ ܕ݁ܕ݂ܺܝܢܗܽܘܢ ܡܶܢ ܩܕ݂ܺܝܡ ܠܳܐ ܒ݁ܳܛܶܠ ܆ ܘܰܐܒ݂ܕ݁ܳܢܗܽܘܢ ܠܳܐ ܢܳܐܶܡ
 .

ܐܶܢ ܓ݁ܶܝܪ ܐܰܠܳܗܳܐ ܥܰܠ ܡܰܠܰܐܟ݂ܶܐ̈ ܕ݁ܰܚܛܰܘ ܠܳܐ ܚܳܣ ܇ ܐܶܠܳܐ
 ܒ݁ܫܺܫܠܳܬ݂ܳܐ̈ ܕ݁ܥܰܡܛܳܢܳܐ ܥܰܓ݁ܶܢ ܐܶܢܽܘܢ ܒ݁ܬ݂ܰܚܬ݁ܳܝܳܬ݂ܳܐ̈ ܇ ܘܰܐܫܠܶܡ ܐܶܢܽܘܢ
 ܕ݁ܢܶܬ݂ܢܰܛܪܽܘܢ ܠܕ݂ܺܝܢܳܐ ܕ݁ܫܽܘܢܳܩܳܐ ܆

ܘܥܰܠ ܥܳܠܡܳܐ ܩܰܕ݂ܡܳܝܳܐ ܠܳܐ ܚܳܣ ܇ ܐܶܠܳܐ ܠܢܽܘܚ ܕ݁ܰܬ݂ܡܳܢܝܳܐ
 ܟ݁ܳܪܽܘܙܳܐ ܕ݁ܟ݂ܺܐܢܽܘܬ݂ܳܐ ܢܛܰܪ ܆ ܟ݁ܰܕ݂ ܛܰܘܦ݂ܳܢܳܐ ܥܰܠ ܥܳܠܡܳܐ ܕ݁ܪܰܫܺܝܥܶܐ̈ ܐܰܝܬ݁ܺܝ
 ܆

ܘܟ݂ܰܕ݂ ܠܰܡܕ݂ܺܝܢܳܬ݂ܳܐ̈ ܕ݁ܰܣܕ݂ܽܘܡ ܘܰܕ݂ܥܰܡܽܘܪܳܐ ܐܰܘܩܶܕ݂ ܇
 ܘܒ݂ܰܗܦ݂ܽܘܟ݂ܝܳܐ ܚܰܝܶܒ݂ ܐܶܢܶܝܢ̈ ܇ ܟ݁ܰܕ݂ ܬ݁ܰܚܘܺܝܬ݂ܳܐ ܠܪܰܫܺܝܥܶܐ̈ ܕ݁ܰܥܬ݂ܺܝܕ݂ܺܝܢ
 ܕ݁ܢܶܗܘܽܘܢ ܣܳܡ ܆

ܐܳܦ݂ ܠܠܽܘܛ ܙܰܕ݁ܺܝܩܳܐ ܕ݁ܡܶܬ݂ܩܰܦ݁ܰܚ ܗ̱ܘܳܐ ܡܶܢ ܗܽܘܦ݁ܳܟ݂ܳܐ
 ܕ݁ܰܒ݂ܛܰܢܦ݁ܽܘܬ݂ܳܐ ܕ݁ܗܳܠܶܝܢ ܕ݁ܰܕ݂ܠܳܐ ܢܳܡܽܘܣܳܐ ܐܺܝܬ݂ܰܝܗܽܘܢ ܗ̱ܘܰܘ ܁ ܦ݁ܰܨܺܝ ܆

ܒ݁ܰܚܙܳܬ݂ܳܐ ܓ݁ܶܝܪ ܘܰܒ݂ܫܶܡܥܳܐ ܁ ܟ݁ܰܕ݂ ܥܳܡܰܪ ܗ̱ܘܳܐ ܟ݁ܺܐܢܳܐ ܗܰܘ
 ܒ݁ܰܝܢܳܬ݂ܗܽܘܢ ܆ ܝܽܘܡ ܡܶܢ ܝܽܘܡ ܁ ܠܢܰܦ݂ܫܶܗ ܙܰܕ݁ܺܝܩܬ݁ܳܐ ܒ݁ܰܥܒ݂ܳܕ݂ܶܐ̈ ܕ݁ܠܳܐ ܢܳܡܽܘܣ
 ܡܫܰܢܶܩ ܗ̱ܘܳܐ ܆

ܝܳܕ݂ܰܥ ܗ̱ܽܘ ܡܳܪܝܳܐ ܕ݁ܢܶܦ݂ܪܽܘܩ ܡܶܢ ܐܽܘܠܨܳܢܳܐ ܠܰܐܝܠܶܝܢ
 ܕ݁ܕ݂ܳܚܠܺܝܢ ܠܶܗ . ܠܥܰܘܳܠܶܐ̈ ܕ݁ܶܝܢ ܁ ܠܝܰܘܡܳܐ ܕ݁ܕ݂ܺܝܢܳܐ ܟ݁ܰܕ݂ ܡܶܫܬ݁ܰܢܩܺܝܢ ܢܶܛܰܪ
 ܆

ܝܰܬ݁ܺܝܪܳܐܝܺܬ݂ ܕ݁ܶܝܢ ܠܰܐܝܠܶܝܢ ܕ݁ܒ݂ܳܬ݂ܰܪ ܒ݁ܶܣܪܳܐ ܒ݁ܪܶܓ݁ܬ݂ܳܐ
 ܕ݁ܛܰܡܐܘܽܬ݂ܳܐ ܐܳܙܺܠ̱ܝܢ ܇ ܘܥܰܠ ܡܳܪܽܘܬ݂ܳܐ ܡܒ݂ܰܣܪܺܝܢ ܇ ܡܰܪܳܚܶܐ̈ ܘܰܡܫܰܩܠܶܐ̈ ܇ ܕ݁ܡܶܢ
 ܬ݁ܶܫܒ݁ܽܘܚܬ݁ܳܐ ܠܳܐ ܙܺܝܥܺܝܢ ܟ݁ܰܕ݂ ܡܓ݂ܰܕ݁ܦ݂ܺܝܢ ܇

ܐܰܝܟ݁ܳܐ ܕ݁ܡܰܠܰܐܟ݂ܶܐ̈ ܕ݁ܰܒ݂ܚܰܝܠܳܐ ܘܰܒ݂ܥܽܘܫܢܳܐ ܪܰܘܪܒ݂ܺܝܢ̈
 ܡܶܢܗܽܘܢ ܆ ܠܳܐ ܡܰܝܬ݁ܶܝܢ ܥܠܰܝܗܽܘܢ ܡܶܢ ܡܳܪܝܳܐ ܕ݁ܺܝܢܳܐ ܕ݁ܓ݂ܽܘܕ݁ܳܦ݂ܳܐ .

ܗܳܠܶܝܢ ܕ݁ܶܝܢ ܕ݁ܰܐܝܟ݂ ܚܰܝܘܳܬ݂ܳܐ̈ ܚܰܪܫܳܬ݂ܳܐ̈ ܗ̱ܘܰܘ ܒ݁ܰܟ݂ܝܳܢܳܐ
 ܠܚܰܪܒ݁ܳܐ ܘܠܰܚܒ݂ܳܠܳܐ ܇ ܟ݁ܰܕ݂ ܒ݁ܰܐܝܠܶܝܢ ܕ݁ܠܳܐ ܝܳܕ݂ܥܺܝܢ ܡܓ݂ܰܕ݁ܦ݂ܺܝܢ ܆ ܒ݁ܰܚܒ݂ܳܠܳܐ
 ܕ݁ܺܝܠܗܽܘܢ ܢܶܬ݂ܚܰܒ݁ܠܽܘܢ .

ܟ݁ܰܕ݂ ܐܰܝܠܶܝܢ ܕ݁ܗܳܘܶܐ ܒ݁ܗܽܘܢ ܥܰܘܠܳܐ ܆ ܐܰܓ݂ܪܳܐ ܕ݁ܥܰܘܠܳܐ ܁
 ܗܰܢܺܝܽܘܬ݂ܳܐ ܚܫܺܝܒ݂ ܠܗܽܘܢ ܇ ܒ݁ܽܘܣܳܡܳܐ ܕ݁ܰܗܘܳܐ ܒ݁ܺܐܝܡܳܡܳܐ . ܡܟ݂ܰܬ݁ܡܶܐ̈ ܘܡܰܠܝܰܝ̈
 ܡܽܘܡܶܐ̈ . ܕ݁ܟ݂ܰܕ݂ ܡܶܬ݂ܒ݁ܰܣܡܺܝܢ ܒ݁ܰܢܝܳܚܳܬ݂ܗܽܘܢ̈ ܆ ܡܶܬ݂ܦ݁ܰܢܩܺܝܢ .

ܟ݁ܰܕ݂ ܥܰܝܢܶܐ̈ ܐܺܝܬ݂ ܠܗܽܘܢ ܕ݁ܡܰܠܝܳܢ̈ ܓ݁ܰܘܪܳܐ ܁ ܘܰܚܛܳܗܶܐ̈
 ܕ݁ܠܳܐ ܡܰܘܦ݁ܶܝܢ . ܟ݁ܰܕ݂ ܡܫܰܕ݁ܠܺܝܢ ܠܢܰܦ݂ܫܳܬ݂ܳܐ̈ ܕ݁ܠܳܐ ܣܡܺܝܟ݂ܳܢ̈ . ܘܠܶܒ݁ܳܐ
 ܕ݁ܰܡܕ݂ܰܪܰܫ ܒ݁ܥܳܠܽܘܒ݂ܽܘܬ݂ܳܐ ܐܺܝܬ݂ ܠܗܽܘܢ . ܒ݁ܢܰܝܳܐ̈ ܕ݁ܠܰܘܛܬ݂ܳܐ .

ܕ݁ܟ݂ܰܕ݂ ܫܒ݂ܰܩܘ ܐܽܘܪܚܳܐ ܬ݁ܪܺܝܨܬ݁ܳܐ ܆ ܫܓ݂ܰܘ ܘܶܐܙܰܠܘ ܒ݁ܽܐܘܪܚܳܐ
 ܕ݁ܒ݂ܶܠܥܰܡ ܒ݁ܰܪ ܒ݁ܥܽܘܪ ܇ ܗܰܘ ܕ݁ܰܐܓ݂ܪܳܐ ܕ݁ܥܰܘܠܳܐ ܐܰܚܶܒ݂ .

ܡܰܟ݁ܣܳܢܽܘܬ݂ܳܐ ܕ݁ܶܝܢ ܕ݁ܰܗܘܳܬ݂ ܠܶܗ ܠܡܶܬ݂ܥܰܒ݂ܪܳܢܽܘܬ݂ܶܗ ܆
 ܐܰܬ݂ܳܢܳܐ ܕ݁ܠܳܐ ܩܳܠܳܐ ܇ ܕ݁ܰܒ݂ܩܳܠܳܐ ܕ݁ܰܒ݂ܢܰܝܢܳܫܳܐ̈ ܁ ܡܰܠܠܰܬ݂ ܟ݁ܠܳܬ݂ ܠܫܳܛܝܽܘܬ݂ܶܗ
 ܕ݁ܰܢܒ݂ܺܝܳܐ .

ܗܳܠܶܝܢ ܐܶܢܽܘܢ ܡܥܺܝܢܶܐ̈ ܕ݁ܠܳܐ ܡܰܝܳܐ̈ ܆ ܥܢܳܢܶܐ̈ ܕ݁ܡܶܢ ܥܰܠܥܳܠܳܐ
 ܡܶܬ݂ܪܰܕ݂ܦ݁ܳܢ̈ . ܗܳܠܶܝܢ ܕ݁ܥܰܡܛܳܢܳܐ ܕ݁ܚܶܫܽܘܟ݂ܳܐ ܢܛܺܝܪ ܠܗܽܘܢ .

ܟ݁ܰܕ݂ ܓ݁ܶܝܪ ܓ݁ܽܘܢܚܶܐ̈ ܕ݁ܰܣܪܺܝܩܽܘܬ݂ܳܐ ܡܡܰܠܠܺܝܢ ܆ ܡܫܰܕ݁ܠܺܝܢ
 ܒ݁ܰܪܓ݂ܺܝܓ݂ܳܬ݂ܳܐ̈ ܛܰܢܦ݂ܳܬ݂ܳܐ̈ ܕ݁ܒ݂ܶܣܪܳܐ ܆ ܠܰܐܝܠܶܝܢ ܕ݁ܒ݂ܰܡܠܶܐ ܩܰܠܺܝܠ ܥܳܪܩܺܝܢ ܁ ܡܶܢ
 ܐܰܝܠܶܝܢ ܕ݁ܰܒ݂ܛܳܥܝܽܘܬ݂ܳܐ ܡܶܬ݂ܗܰܦ݁ܟ݂ܺܝܢ .

ܘܚܺܐܪܽܘܬ݂ܳܐ ܠܗܽܘܢ ܡܶܫܬ݁ܰܘܕ݁ܶܝܢ ܆ ܟ݁ܰܕ݂ ܗܶܢܽܘܢ ܥܰܒ݂ܕ݁ܶܐ̈
 ܐܺܝܬ݂ܰܝܗܽܘܢ ܕ݁ܰܚܒ݂ܳܠܳܐ . ܠܗܰܘ ܓ݁ܶܝܪ ܡܶܕ݁ܶܡ ܕ݁ܐ̱ܢܳܫ ܙܟ݂ܶܐ ܠܶܗ ܆ ܠܗܳܢܳܐ ܐܳܦ݂
 ܡܫܰܥܒ݁ܰܕ݂ .

ܐܶܢ ܓ݁ܶܝܪ ܟ݁ܰܕ݂ ܥܪܰܩܘ ܡܶܢ ܛܰܢܦ݁ܘܳܬ݂ܶܗ̈ ܕ݁ܥܳܠܡܳܐ ܒ݁ܫܽܘܘܕ݁ܳܥܶܗ
 ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܘܦ݂ܳܪܽܘܩܰܢ ܇ ܒ݁ܗܶܝܢ ܒ݁ܗܳܠܶܝܢ ܟ݁ܰܕ݂ ܡܶܬ݂ܥܰܪܙܠܺܝܢ ܁ ܬ݁ܽܘܒ݂
 ܡܶܙܕ݁ܟ݂ܶܝܢ ܆ ܗܘܳܬ݂ ܠܳܗ ܚܰܪܬ݂ܗܽܘܢ ܇ ܕ݁ܒ݂ܺܝܫܳܐ ܡܶܢ ܩܰܕ݂ܡܳܝܬ݁ܳܐ .

ܦ݁ܰܩܳܚ ܗ̱ܘܳܐ ܠܗܽܘܢ ܓ݁ܶܝܪ ܕ݁ܠܳܐ ܢܶܫܬ݁ܰܘܕ݁ܥܽܘܢ ܠܽܐܘܪܚܳܐ
 ܕ݁ܙܰܕ݁ܺܝܩܽܘܬ݂ܳܐ ܆ ܐܰܘ ܕ݁ܟ݂ܰܕ݂ ܐܶܫܬ݁ܰܘܕ݁ܰܥܘ ܁ ܠܒ݂ܳܬ݂ܪܳܐ ܢܶܗܦ݁ܟ݂ܽܘܢ ܡܶܢ
 ܦ݁ܽܘܩܕ݁ܳܢܳܐ ܩܰܕ݁ܺܝܫܳܐ ܕ݁ܶܐܫܬ݁ܠܶܡ ܠܗܽܘܢ .

ܓ݁ܕ݂ܰܫ ܠܗܽܘܢ ܕ݁ܶܝܢ ܗܳܠܶܝܢ ܕ݁ܡܰܬ݂ܠܳܐ ܫܰܪܺܝܪܳܐ ܆ ܕ݁ܟ݂ܰܠܒ݁ܳܐ
 ܕ݁ܰܗܦ݂ܰܟ݂ ܥܰܠ ܬ݁ܝܽܘܒ݂ܶܗ ܆ ܘܰܚܙܺܝܪܬ݁ܳܐ ܕ݁ܰܣܚܳܬ݂ ܒ݁ܥܽܘܪܓ݁ܳܠܳܐ ܕ݁ܰܣܝܳܢܳܐ ܀

ܗܳܕ݂ܶܐ ܡܶܢ ܟ݁ܰܕ݁ܽܘ ܚܰܒ݁ܺܝܒ݂ܰܝ̈ ܆ ܐܶܓ݁ܰܪܬ݁ܳܐ ܕ݁ܬ݂ܰܪܬ݁ܶܝܢ̈ ܁
 ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ . ܗܳܠܶܝܢ ܕ݁ܰܒ݂ܗܶܝܢ ܡܥܺܝܪ ܐ̱ܢܳܐ ܒ݁ܥ̱ܽܘܗܕ݁ܳܢܳܐ ܠܪܶܥܝܳܢܟ݂ܽܘܢ
 ܫܰܦ݂ܝܳܐ ܆

ܕ݁ܬ݂ܶܬ݂ܰܥ̱ܗܕ݁ܽܘܢ ܠܡܶܠܶܐ̈ ܕ݁ܩܰܕ݁ܶܡ ܐܶܬ݂ܶܐܡܰܪ ܡܶܢ ܢܒ݂ܺܝܶܐ̈
 ܩܰܕ݁ܺܝܫܶܐ̈ ܇ ܘܰܠܦ݂ܽܘܩܕ݁ܳܢܶܗ ܕ݁ܡܳܪܰܢ ܘܦ݂ܳܪܽܘܩܰܢ ܕ݁ܰܒ݂ܝܰܕ݂ ܫܠܺܝܚܶܐ̈ ܇

ܟ݁ܰܕ݂ ܗܳܕ݂ܶܐ ܠܽܘܩܕ݂ܰܡ ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܢܺܐܬ݂ܽܘܢ
 ܒ݁ܚܰܪܬ݂ܳܐ ܕ݁ܝܰܘܡܳܬ݂ܳܐ̈ ܡܒ݂ܰܙܚܳܢܶܐ̈ ܕ݁ܰܡܒ݂ܰܙܚܺܝܢ ܁ ܟ݁ܰܕ݂ ܐܰܝܟ݂ ܪܓ݂ܺܝܓ݂ܳܬ݂ܳܐ̈
 ܕ݁ܺܝܠܗܽܘܢ ܡܗܰܠܟ݂ܺܝ

ܘܳܐܡܪܺܝܢ ܆ ܕ݁ܰܐܝܟ݁ܳܐ ܐܺܝܬ݂ܰܘܗ̱ܝ ܡܽܘܠܟ݁ܳܢܳܐ ܕ݁ܡܶܐܬ݂ܺܝܬ݂ܶܗ .
 ܡܶܢ ܟ݁ܰܕ݂ ܓ݁ܶܝܪ ܐܰܒ݂ܳܗܳܬ݂ܰܢ̈ ܫܟ݂ܶܒ݂ܘ ܆ ܟ݁ܽܠܡܶܕ݁ܶܡ ܗܳܟ݂ܰܢܳܐ ܡܟ݂ܰܬ݁ܰܪ ܂ ܡܶܢ
 ܫܽܘܪܳܝܳܗ ܕ݁ܰܒ݂ܪܺܝܬ݂ܳܐ .

ܛܳܥܝܳܐ ܠܗܽܘܢ ܓ݁ܶܝܪ ܗܳܕ݂ܶܐ ܁ ܟ݁ܰܕ݂ ܨܳܒ݂ܶܝܢ ܆ ܕ݁ܰܫܡܰܝܳܐ
 ܐܺܝܬ݂ܰܝܗܽܘܢ ܗ̱ܘܰܘ ܡܶܢ ܩܕ݂ܺܝܡ ܘܰܐܪܥܳܐ . ܡܶܢ ܡܰܝܳܐ̈ ܘܰܒ݂ܝܰܕ݂ ܡܰܝܳܐ̈ ܩܳܡܰܬ݂ ܇
 ܒ݁ܡܶܠܬ݂ܳܐ ܕ݁ܰܐܠܳܗܳܐ ܇

ܗܳܠܶܝܢ ܕ݁ܒ݂ܺܐܝܕ݂ܰܝܗܽܘܢ̈ ܥܳܠܡܳܐ ܕ݁ܗܳܝܕ݁ܶܝܢ ܁ ܛܳܦ݂ ܒ݁ܡܰܝܳܐ̈ ܂
 ܘܶܐܒ݂ܰܕ݂ .

ܫܡܰܝܳܐ ܕ݁ܶܝܢ ܕ݁ܗܳܫܳܐ ܘܰܐܪܥܳܐ ܁ ܒ݁ܡܶܠܬ݂ܳܐ ܕ݁ܺܝܠܶܗ ܐܰܣܺܝܢܺܝܢ ܁
 ܟ݁ܰܕ݂ ܠܢܽܘܪܳܐ ܡܶܬ݂ܢܰܛܪܺܝܢ ܇ ܠܝܰܘܡܳܐ ܕ݁ܕ݂ܺܝܢܳܐ ܘܕ݂ܰܐܒ݂ܕ݁ܳܢܳܐ ܕ݁ܰܒ݂ܢܰܝܢܳܫܳܐ̈
 ܪܰܫܺܝܥܶܐ̈ ܀

ܗܳܕ݂ܶܐ ܕ݁ܶܝܢ ܚܕ݂ܳܐ ܁ ܠܳܐ ܬ݁ܶܛܥܶܝܟ݂ܽܘܢ ܚܰܒ݁ܺܝܒ݂ܰܝ̈ ܆ ܕ݁ܚܰܕ݂
 ܝܰܘܡܳܐ ܠܡܳܪܝܳܐ ܁ ܐܰܝܟ݂ ܐܳܠܶܦ݂ ܫܢܺܝܢ̈ ܐܺܝܬ݂ܰܘܗ̱ܝ ܇ ܘܳܐܠܶܦ݂ ܫܢܺܝܢ̈ ܂ ܐܰܝܟ݂ ܝܰܘܡܳܐ
 ܚܰܕ݂ .

ܠܳܐ ܡܶܫܬ݁ܰܘܚܰܪ ܡܳܪܝܳܐ ܒ݁ܡܽܘܠܟ݁ܳܢܰܘܗ̱ܝ̈ ܁ ܐܰܝܟ݂ ܕ݁ܐ̱ܢܳܫܺܝܢ̈
 ܫܽܘܘܚܳܪܳܐ ܡܰܣܒ݁ܪܺܝܢ ܇ ܐܶܠܳܐ ܡܰܓ݁ܰܪ ܪܽܘܚܶܗ ܡܶܛܽܠܳܬ݂ܟ݂ܽܘܢ ܆ ܒ݁ܰܕ݂ܠܳܐ ܨܳܒ݂ܶܐ
 ܕ݁ܐ̱ܢܳܫ ܢܺܐܒ݂ܰܕ݂ ܇ ܐܶܠܳܐ ܟ݁ܽܠܢܳܫ ܠܰܬ݂ܝܳܒ݂ܽܘܬ݂ܳܐ ܢܺܐܬ݂ܶܐ .

ܐܳܬ݂ܶܐ ܕ݁ܶܝܢ ܝܰܘܡܶܗ ܕ݁ܡܳܪܝܳܐ ܁ ܐܰܝܟ݂ ܓ݁ܰܢܳܒ݂ܳܐ ܆ ܗܰܘ ܕ݁ܒ݂ܶܗ
 ܫܡܰܝܳܐ ܡܶܢ ܫܶܠܝ ܥܳܒ݂ܪܺܝܢ . ܐܶܣܛܽܘܟ݁ܣܶܐ̈ ܕ݁ܶܝܢ ܟ݁ܰܕ݂ ܝܳܩܕ݁ܺܝܢ ܁ ܢܶܫܬ݁ܪܽܘܢ .
 ܘܰܐܪܥܳܐ ܘܰܥܒ݂ܳܕ݂ܶܐ̈ ܕ݁ܒ݂ܳܗ ܂ ܬ݁ܶܫܬ݁ܟ݂ܰܚ .

ܟ݁ܰܕ݂ ܗܳܟ݂ܺܝܠ ܗܳܠܶܝܢ ܟ݁ܽܠܗܽܘܢ ܡܶܫܬ݁ܪܶܝܢ ܆ ܕ݁ܰܐܝܟ݂ ܐܰܝܠܶܝܢ
 ܙܳܕ݂ܶܩ ܠܟ݂ܽܘܢ ܕ݁ܬ݂ܶܗܘܽܘܢ ܁ ܒ݁ܗܽܘܦ݁ܳܟ݂ܰܝܟ݁ܽܘܢ̈ ܩܰܕ݁ܺܝܫܶܐ̈ ܘܰܒ݂ܕ݂ܶܚܠܰܬ݂ ܐܰܠܳܗܳܐ
 ܇

ܟ݁ܰܕ݂ ܡܣܰܟ݁ܶܝܢ ܐܢ̱ܬ݁ܽܘܢ ܘܣܳܘܚܺܝܢ ܐܢ̱ܬ݁ܽܘܢ ܠܡܶܐܬ݂ܺܝܬ݂ܳܐ
 ܕ݁ܝܰܘܡܶܗ ܕ݁ܰܐܠܳܗܳܐ ܇ ܗܰܘ ܕ݁ܒ݂ܶܗ ܫܡܰܝܳܐ ܁ ܟ݁ܰܕ݂ ܡܶܬ݂ܒ݁ܰܚܪܺܝܢ ܒ݁ܢܽܘܪܳܐ ܂ ܢܶܫܬ݁ܪܽܘܢ
 ܆ ܘܶܐܣܛܽܘܟ݁ܣܶܐ̈ ܁ ܟ݁ܰܕ݂ ܝܳܩܕ݁ܺܝܢ ܂ ܢܫܽܘܚܽܘܢ .

ܠܰܫܡܰܝܳܐ ܕ݁ܶܝܢ ܚܰܕ݂̱ܬ݂ܶܐ̈ ܘܰܐܪܥܳܐ ܚܕ݂ܰܬ݂ܳܐ ܆ ܐܰܝܟ݂
 ܡܽܘܠܟ݁ܳܢܳܐ ܕ݁ܺܝܠܶܗ ܂ ܡܣܰܟ݁ܶܝܢܰܢ ܇ ܗܳܠܶܝܢ ܕ݁ܰܒ݂ܗܽܘܢ ܙܰܕ݁ܺܝܩܽܘܬ݂ܳܐ ܥܳܡܪܳܐ ܀

ܡܶܛܽܠ ܗܳܢܳܐ ܚܰܒ݁ܺܝܒ݂ܰܝ̈ ܆ ܟ݁ܰܕ݂ ܠܗܳܠܶܝܢ ܡܣܰܟ݁ܶܝܢ ܐܢ̱ܬ݁ܽܘܢ ܆
 ܝܺܨܰܦ݂ܘ ܕ݁ܰܕ݂ܠܳܐ ܟ݁ܽܘܬ݂ܡܳܐ ܘܰܕ݂ܠܳܐ ܡܽܘܡܳܐ ܇ ܠܶܗ ܬ݁ܶܫܬ݁ܰܟ݂ܚܽܘܢ ܒ݁ܰܫܠܳܡܳܐ .

ܘܰܠܡܰܓ݁ܪܰܬ݂ ܪܽܘܚܶܗ ܕ݁ܡܳܪܝܳܐ ܁ ܦ݁ܽܘܪܩܳܢܳܐ ܬ݁ܶܚܫܒ݂ܽܘܢ ܇
 ܐܰܝܟ݁ܰܢܳܐ ܕ݁ܳܐܦ݂ ܐܰܚܽܘܢ ܚܰܒ݁ܺܝܒ݂ܳܐ ܦ݁ܰܘܠܳܘܣ ܇ ܐܰܝܟ݂ ܚܶܟ݂ܡܬ݂ܳܐ ܕ݁ܶܐܬ݂ܝܰܗܒ݁ܰܬ݂ ܠܶܗ
 ܂ ܟ݁ܬ݂ܰܒ݂ ܠܟ݂ܽܘܢ ܇

ܐܰܝܟ݁ܰܢܳܐ ܕ݁ܰܒ݂ܟ݂ܽܠܗܶܝܢ ܐܶܓ݁ܪܳܬ݂ܶܗ̈ ܡܰܠܶܠ ܒ݁ܗܶܝܢ ܥܰܠ ܗܳܠܶܝܢ
 . ܐܰܝܠܶܝܢ ܕ݁ܺܐܝܬ݂ ܒ݁ܗܶܝܢ ܡܶܕ݁ܶܡ ܕ݁ܰܥܣܺܝܩ ܠܣܽܘܟ݁ܳܠܳܐ . ܗܳܠܶܝܢ ܕ݁ܰܐܝܠܶܝܢ ܕ݁ܰܕ݂ܠܳܐ
 ܝܽܘܠܦ݁ܳܢܳܐ ܐܶܢܽܘܢ ܘܠܳܐ ܣܡܺܝܟ݂ܺܝܢ ܆ ܡܥܰܩܡܺܝܢ ܠܗܶܝܢ ܇ ܐܰܝܟ݂ ܕ݁ܳܐܦ݂ ܠܗܳܠܶܝܢ
 ܟ݁ܬ݂ܳܒ݂ܶܐ̈ ܕ݁ܫܰܪܟ݁ܳܐ ܂ ܠܘܳܬ݂ ܐܰܒ݂ܕ݁ܳܢܳܐ ܕ݁ܺܝܠܗܽܘܢ .

ܐܰܢ̱ܬ݁ܽܘܢ ܗܳܟ݂ܺܝܠ ܚܰܒ݁ܺܝܒ݂ܰܝ̈ ܆ ܟ݁ܰܕ݂ ܩܳܕ݂ܡܺܝܢ ܐܢ̱ܬ݁ܽܘܢ
 ܝܳܕ݂ܥܺܝܢ ܁ ܛܰܪܘ ܢܰܦ݂ܫܟ݂ܽܘܢ ܆ ܕ݁ܕ݂ܰܠܡܳܐ ܟ݁ܰܕ݂ ܐܳܙܺܠ̱ܝܢ ܐܢ̱ܬ݁ܽܘܢ ܒ݁ܳܬ݂ܰܪ
 ܛܳܥܝܽܘܬ݂ܳܐ ܕ݁ܰܐܝܠܶܝܢ ܕ݁ܰܕ݂ܠܳܐ ܢܳܡܽܘܣ ܐܶܢܽܘܢ ܇ ܬ݁ܶܦ݁ܠܽܘܢ ܡܶܢ ܣܳܡܟ݁ܳܐ ܕ݁ܺܝܠܟ݂ܽܘܢ
 .

ܗܘܰܝܬ݁ܽܘܢ ܕ݁ܶܝܢ ܡܶܬ݂ܪܰܒ݁ܶܝܢ ܒ݁ܛܰܝܒ݁ܽܘܬ݂ܳܐ ܆ ܘܒ݂ܺܝܕ݂ܰܥܬ݂ܳܐ
 ܕ݁ܡܳܪܰܢ ܘܦ݂ܳܪܽܘܩܰܢ ܝܶܫܽܘܥ ܡܫܺܝܚܳܐ ܁ ܘܕ݂ܰܐܠܳܗܳܐ ܐܰܒ݂ܳܐ ܇ ܕ݁ܠܶܗ ܬ݁ܶܫܒ݁ܽܘܚܬ݁ܳܐ ܁
 ܐܳܦ݂ ܗܳܫܳܐ ܘܰܒ݂ܟ݂ܽܠܙܒ݂ܰܢ ܘܰܠܝܰܘܡܰܝ̈ ܥܳܠܡܳܐ ܂ ܐܰܡܺܝܢ ܀