ܝܰܥܩܽܘܒ݂ ܥܰܒ݂ܕ݁ܶܗ ܕ݁ܰܐܠܳܗܳܐ : ܘܰܕ݂ܡܳܪܰܢ ܝܶܫܽܘܥ ܡܫܺܝܚܳܐ ܆
 ܠܬ݂ܰܪܬ݁ܰܥܣܪܶܐ̈ ܫܰܪܒ݂ܳܢ̈ ܕ݁ܰܙܪܺܝܥܳܢ̈ ܒ݁ܥܰܡ̱ܡܶܐ̈ ܂ ܫܠܳܡ ܀

ܟ݁ܽܠ ܚܰܕ݂ܘܳܐ ܬ݁ܶܗܘܶܐ ܠܟ݂ܽܘܢ ܐܰܚܰܝ̈ ܇ ܟ݁ܰܕ݂ ܬ݁ܶܥܠܽܘܢ
 ܠܢܶܣܝܽܘܢܶܐ̈ ܡܫܰܚܠܦ݂ܶܐ̈ ܘܣܰܓ݁ܺܝܶܐܐ̈ .

ܝܳܕ݂ܥܺܝܢ ܐܢ̱ܬ݁ܽܘܢ ܓ݁ܶܝܪ ܕ݁ܒ݂ܽܘܩܝܳܐ ܕ݁ܗܰܝܡܳܢܽܘܬ݂ܳܐ ܆ ܡܰܩܢܶܐ
 ܠܟ݂ܽܘܢ ܡܣܰܝܒ݁ܪܳܢܽܘܬ݂ܳܐ .

ܠܳܗ ܕ݁ܶܝܢ ܠܰܡܣܰܝܒ݁ܪܳܢܽܘܬ݂ܳܐ ܆ ܢܶܗܘܶܐ ܠܳܗ ܥܒ݂ܳܕ݂ܳܐ ܡܫܰܡܠܝܳܐ ܆
 ܕ݁ܬ݂ܶܗܘܽܘܢ ܓ݁ܡܺܝܪܺܝܢ ܘܰܡܫܰܠܡܳܢܺܝܢ ܇ ܘܰܒ݂ܡܶܕ݁ܶܡ ܠܳܐ ܗܘܰܝܬ݁ܽܘܢ ܚܰܣܺܝܪܺܝܢ .

ܐܶܢ ܐ̱ܢܳܫ ܕ݁ܶܝܢ ܡܶܢܟ݂ܽܘܢ ܚܣܺܝܪ ܡܶܢ ܚܶܟ݂ܡܬ݂ܳܐ ܆ ܢܶܫܰܐܠ ܡܶܢ
 ܐܰܠܳܗܳܐ ܁ ܕ݁ܝܳܗܶܒ݂ ܠܟ݂ܽܠ ܦ݁ܫܺܝܛܳܐܝܺܬ݂ ܘܠܳܐ ܡܚܰܣܶܕ݂ ܇ ܘܡܶܬ݂ܝܰܗܒ݁ܳܐ ܠܶܗ .

ܢܶܫܰܐܠ ܕ݁ܶܝܢ ܒ݁ܗܰܝܡܳܢܽܘܬ݂ܳܐ ܟ݁ܰܕ݂ ܠܳܐ ܡܶܬ݂ܦ݁ܰܠܰܓ݂ . ܗܰܘ ܓ݁ܶܝܪ
 ܕ݁ܡܶܬ݂ܦ݁ܰܠܰܓ݂ ܆ ܕ݁ܳܡܶܐ ܠܓ݂ܰܠ̱ܠܶܐ̈ ܕ݁ܝܰܡܳܐ ܕ݁ܫܳܓ݂ܫܳܐ ܠܗܽܘܢ ܪܽܘܚܳܐ .

ܘܠܳܐ ܢܰܣܒ݁ܰܪ ܗܰܘ ܒ݁ܰܪܢܳܫܳܐ ܕ݁ܢܳܣܶܒ݂ ܡܶܕ݁ܶܡ ܡܶܢ ܡܳܪܝܳܐ ܇

ܐܰܝܢܳܐ ܕ݁ܰܦ݂ܠܺܝܓ݂ ܒ݁ܪܶܥܝܳܢܶܗ . ܘܰܫܓ݂ܺܝܫ ܒ݁ܟ݂ܽܠܗܶܝܢ
 ܐܽܘܪܚܳܬ݂ܶܗ̈ .

ܢܶܫܬ݁ܰܒ݂ܗܰܪ ܕ݁ܶܝܢ ܐܰܚܳܐ ܡܰܟ݁ܺܝܟ݂ܳܐ ܒ݁ܪܽܘܡܪܳܡܶܗ ܁

ܘܥܰܬ݁ܺܝܪܳܐ ܒ݁ܡܽܘܟ݁ܳܟ݂ܶܗ ܆ ܡܶܛܽܠ ܕ݁ܰܐܝܟ݂ ܗܰܒ݁ܳܒ݂ܳܐ ܕ݁ܥܶܣܒ݁ܳܐ
 ܆ ܗܳܟ݂ܰܢܳܐ ܥܳܒ݂ܰܪ .

ܕ݁ܳܢܰܚ ܓ݁ܶܝܪ ܫܶܡܫܳܐ ܒ݁ܚܽܘܡܶܗ ܘܡܰܘܒ݁ܶܫ ܠܶܗ ܠܥܶܣܒ݁ܳܐ .
 ܘܗܰܒ݁ܳܒ݂ܶܗ ܢܳܦ݂ܶܠ . ܘܫܽܘܦ݂ܪܳܐ ܕ݁ܚܶܙܘܶܗ ܐܳܒ݂ܶܕ݂ . ܗܳܟ݂ܰܢܳܐ ܐܳܦ݂ ܥܰܬ݁ܺܝܪܳܐ ܚܳܡܶܐ
 ܒ݁ܗܽܘܦ݁ܳܟ݂ܰܘܗ̱ܝ̈ .

ܛܽܘܒ݂ܰܘܗ̱ܝ ܠܓ݂ܰܒ݂ܪܳܐ ܕ݁ܰܡܣܰܝܒ݁ܰܪ ܢܶܣܝܽܘܢܶܐ̈ ܆ ܕ݁ܡܳܐ
 ܕ݁ܶܐܬ݂ܒ݁ܚܰܪ ܆ ܢܳܣܶܒ݂ ܟ݁ܠܺܝܠܳܐ ܕ݁ܚܰܝܶܐ̈ ܇ ܗܰܘ ܕ݁ܰܡܠܰܟ݂ ܐܰܠܳܗܳܐ ܠܰܐܝܠܶܝܢ ܕ݁ܪܳܚܡܺܝܢ
 ܠܶܗ .

ܠܳܐ ܢܺܐܡܰܪ ܐ̱ܢܳܫ ܟ݁ܰܕ݂ ܡܶܬ݂ܢܰܣܶܐ ܆ ܕ݁ܡܶܢ ܐܰܠܳܗܳܐ ܡܶܬ݂ܢܰܣܶܐ
 ܐ̱ܢܳܐ . ܐܰܠܳܗܳܐ ܓ݁ܶܝܪ ܠܳܐ ܡܢܰܣܰܝ ܒ݁ܒ݂ܺܝܫܳܬ݂ܳܐ̈ . ܘܗܽܘ ܠܐ̱ܢܳܫ ܠܳܐ ܡܢܰܣܶܐ .

ܐܶܠܳܐ ܐ̱ܢܳܫ ܐ̱ܢܳܫ ܡܶܢ ܪܶܓ݁ܬ݂ܶܗ ܗ̱ܽܘ ܡܶܬ݂ܢܰܣܶܐ ܘܡܶܬ݂ܪܰܓ݂ܪܰܓ݂
 ܘܡܶܬ݂ܢܓ݂ܶܕ݂ .

ܘܗܳܕ݂ܶܐ ܪܶܓ݁ܬ݂ܳܐ ܒ݁ܳܛܢܳܐ ܘܝܳܠܕ݁ܳܐ ܚܛܺܝܬ݂ܳܐ . ܚܛܺܝܬ݂ܳܐ ܕ݁ܶܝܢ
 ܡܳܐ ܕ݁ܶܐܬ݂ܓ݁ܰܡܪܰܬ݂ ܆ ܝܳܠܕ݁ܳܐ ܡܰܘܬ݁ܳܐ .

ܠܳܐ ܬ݁ܶܛܥܽܘܢ ܂ ܐܰܚܰܝ̈ ܚܰܒ݁ܺܝܒ݂ܶܐ̈ .

ܟ݁ܽܠ ܡܰܘܗܰܒ݂ܬ݁ܳܐ ܛܳܒ݂ܬ݂ܳܐ ܘܰܡܫܰܡܠܰܝܬ݁ܳܐ ܡܶܢ ܠܥܶܠ ܢܳܚܬ݁ܳܐ ܇
 ܡܶܢ ܐܰܒ݂ܳܐ ܕ݁ܢܰܗܺܝܪܶܐ̈ . ܗܰܘ ܕ݁ܠܰܝܬ݁ ܠܘܳܬ݂ܶܗ ܫܽܘܚܠܳܦ݂ܳܐ ܡܶܕ݁ܶܡ ܂ ܐܳܦ݂ܠܳܐ
 ܛܶܠܳܢܺܝܬ݂ܳܐ ܕ݁ܫܽܘܓ݂ܢܳܝܳܐ .

ܗܽܘܝܽܘ ܨܒ݂ܳܐ ܘܝܰܠܕ݁ܰܢ ܒ݁ܡܶܠܬ݂ܳܐ ܕ݁ܩܽܘܫܬ݁ܳܐ ܆ ܕ݁ܢܶܗܘܶܐ
 ܪܺܫܺܝܬ݂ܳܐ ܕ݁ܒ݂ܶܪܝܳܬ݂ܶܗ̈ ܀

ܘܰܐܢ̱ܬ݁ܽܘܢ ܐܰܚܰܝ̈ ܚܰܒ݁ܺܝܒ݂ܶܐ̈ ܆ ܟ݁ܽܠܢܳܫ ܡܶܢܟ݂ܽܘܢ ܢܶܗܘܶܐ
 ܡܣܰܪܗܰܒ݂ ܠܡܶܫܡܰܥ . ܘܡܰܘܚܰܪ ܠܰܡܡܰܠܳܠܽܘ . ܘܡܰܘܚܰܪ ܠܡܶܪܓ݁ܰܙ .

ܪܽܘܓ݂ܙܶܗ ܓ݁ܶܝܪ ܕ݁ܓ݂ܰܒ݂ܪܳܐ ܆ ܙܰܕ݁ܺܝܩܽܘܬ݂ܳܐ ܕ݁ܰܐܠܳܗܳܐ ܠܳܐ
 ܥܳܒ݂ܶܕ݂ .

ܡܶܛܽܠ ܗܳܢܳܐ ܐܰܪܚܶܩܘ ܡܶܢܟ݂ܽܘܢ ܟ݁ܽܠܳܗ ܛܰܢܦ݂ܽܘܬ݂ܳܐ ܘܣܽܘܓ݂ܳܐܐ
 ܕ݁ܒ݂ܺܝܫܽܘܬ݂ܳܐ ܆ ܘܰܒ݂ܡܰܟ݁ܺܝܟ݂ܽܘܬ݂ܳܐ ܩܰܒ݁ܶܠܘ ܡܶܠܬ݂ܳܐ ܕ݁ܰܢܨܺܝܒ݂ܳܐ ܒ݁ܰܟ݂ܝܳܢܰܢ .
 ܕ݁ܗܺܝ ܡܶܫܟ݁ܚܳܐ ܕ݁ܬ݂ܰܚܶܐ ܐܶܢܶܝܢ̈ ܢܰܦ݂ܫܳܬ݂ܟ݂ܽܘܢ̈ .

ܗܘܰܘ ܕ݁ܶܝܢ ܥܳܒ݂ܽܘܕ݂ܶܐ̈ ܕ݁ܡܶܠܬ݂ܳܐ ܘܠܳܐ ܫܳܡܽܘܥܶܐ̈ ܒ݁ܰܠܚܽܘܕ݂ .
 ܘܠܳܐ ܬ݁ܰܛܥܽܘܢ ܢܰܦ݂ܫܳܬ݂ܟ݂ܽܘܢ̈ .

ܐܶܢ ܐ̱ܢܳܫ ܓ݁ܶܝܪ ܢܶܗܘܶܐ ܫܳܡܽܘܥܳܗ ܕ݁ܡܶܠܬ݂ܳܐ ܘܠܳܐ ܥܳܒ݂ܽܘܕ݂ܳܗ ܆
 ܗܳܢܳܐ ܕ݁ܳܡܶܐ ܠܗܰܘ ܕ݁ܰܚܙܳܐ ܐܰܦ݁ܰܘܗ̱ܝ̈ ܒ݁ܡܰܚܙܺܝܬ݂ܳܐ .

ܚܙܳܐ ܓ݁ܶܝܪ ܢܰܦ݂ܫܶܗ ܂ ܘܰܥܒ݂ܰܪ . ܘܰܛܥܳܐ ܕ݁ܰܐܝܟ݁ܰܢܳܐ ܗܘܳܐ
 .

ܟ݁ܽܠ ܕ݁ܶܝܢ ܕ݁ܚܳܪ ܒ݁ܢܳܡܽܘܣܳܐ ܡܫܰܠܡܳܢܳܐ ܕ݁ܚܺܐܪܽܘܬ݂ܳܐ ܘܩܰܘܺܝ
 ܒ݁ܶܗ ܆ ܠܳܐ ܗܘܳܐ ܫܳܡܽܘܥܳܐ ܕ݁ܫܶܡܥܳܐ ܕ݁ܡܶܬ݁ܛܥܶܐ ܇ ܐܶܠܳܐ ܥܳܒ݂ܽܘܕ݂ܳܐ ܕ݁ܰܥܒ݂ܳܕ݂ܶܐ̈ .
 ܘܗܳܢܳܐ ܛܽܘܒ݂ܳܢܳܐ ܢܶܗܘܶܐ ܒ݁ܰܥܒ݂ܳܕ݂ܶܗ .

ܘܶܐܢ ܐ̱ܢܳܫ ܣܳܒ݂ܰܪ ܕ݁ܰܡܫܰܡܶܫ ܠܰܐܠܳܗܳܐ ܇ ܘܠܳܐ ܐܳܚܶܕ݂ ܠܶܫܳܢܶܗ ܇
 ܐܶܠܳܐ ܡܰܛܥܶܐ ܠܶܗ ܠܶܒ݁ܶܗ ܆ ܕ݁ܗܳܢܳܐ ܁ ܣܪܺܝܩܳܐ ܗ̱ܝ ܬ݁ܶܫܡܶܫܬ݁ܶܗ .

ܬ݁ܶܫܡܶܫܬ݁ܳܐ ܓ݁ܶܝܪ ܕ݁ܟ݂ܺܝܬ݂ܳܐ ܘܩܰܕ݁ܺܝܫܬ݁ܳܐ ܩܕ݂ܳܡ ܐܰܠܳܗܳܐ
 ܐܰܒ݂ܳܐ ܆ ܗܳܕ݂ܶܐ ܗ̱ܝ . ܠܡܶܣܥܰܪ ܝܰܬ݂ܡܶܐ̈ ܘܰܐܪܡܠܳܬ݂ܳܐ̈ ܒ݁ܽܐܘܠܨܳܢܰܝܗܽܘܢ̈ ܇ ܘܰܠܡܶܛܰܪ
 ܐ̱ܢܳܫ ܢܰܦ݂ܫܶܗ ܡܶܢ ܥܳܠܡܳܐ ܂ ܕ݁ܠܳܐ ܛܽܘܠܫܳܐ ܀

ܐܰܚܰܝ̈ ܆ ܠܳܐ ܒ݁ܡܰܣܰܒ݂ ܒ݁ܰܐܦ݁ܶܐ̈ ܬ݁ܶܗܘܽܘܢ ܐܰܚܺܝܕ݂ܺܝܢ
 ܠܗܰܝܡܳܢܽܘܬ݂ܳܐ ܕ݁ܬ݂ܶܫܒ݁ܽܘܚܬ݁ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .

ܐܶܢ ܓ݁ܶܝܪ ܢܶܥܽܘܠ ܠܰܟ݂ܢܽܘܫܬ݁ܟ݂ܽܘܢ ܐ̱ܢܳܫ ܕ݁ܥܶܙܩܳܬ݂ܶܗ̈
 ܕ݁ܕ݂ܰܗܒ݂ܳܐ ܐܰܘ ܕ݁ܡܳܐܢܰܘܗ̱ܝ̈ ܫܰܦ݁ܺܝܪܶܐ̈ ܇ ܘܢܶܥܽܘܠ ܡܶܣܟ݁ܺܢܳܐ ܒ݁ܡܳܐܢܶܐ̈ ܨܳܐܶܐ̈
 ܇

ܘܰܬ݂ܚܽܘܪܽܘܢ ܒ݁ܗܰܘ ܕ݁ܰܠܒ݂ܺܝܫ ܡܳܐܢܶܐ̈ ܫܰܦ݁ܺܝܪܶܐ̈ ܘܬ݂ܺܐܡܪܽܘܢ ܠܶܗ
 ܁ ܐܰܢ̱ܬ݁ ܗܳܪܟ݁ܳܐ ܬ݁ܶܒ݂ ܫܰܦ݁ܺܝܪ . ܘܰܠܡܶܣܟ݁ܺܢܳܐ ܬ݁ܺܐܡܪܽܘܢ ܠܶܗ ܁ ܐܰܢ̱ܬ݁ ܩܽܘܡ ܠܗܰܠ ܇
 ܐܰܘ ܬ݁ܶܒ݂ ܠܳܟ݂ ܗܳܪܟ݁ܳܐ ܩܕ݂ܳܡ ܟ݁ܽܘܒ݂ܫܳܐ ܕ݁ܪܶܓ݂ܠܰܝܢ̈ ܇

ܠܳܐ ܗܳܐ ܐܶܬ݂ܦ݁ܰܠܰܓ݂ܬ݁ܽܘܢ ܠܟ݂ܽܘܢ ܒ݁ܢܰܦ݂ܫܟ݂ܽܘܢ ܆ ܘܰܗܘܰܝܬ݁ܽܘܢ
 ܡܦ݂ܰܪܫܳܢܶܐ̈ ܕ݁ܡܰܚܫܒ݂ܳܬ݂ܳܐ̈ ܒ݁ܺܝܫܳܬ݂ܳܐ̈ .

ܫܡܰܥܘ ܁ ܐܰܚܰܝ̈ ܚܰܒ݁ܺܝܒ݂ܶܐ̈ . ܠܳܐ ܗ̱ܘܳܐ ܠܡܶܣܟ݁ܺܢܶܐ̈ ܕ݁ܥܳܠܡܳܐ ܇
 ܥܰܬ݁ܺܝܪܶܐ̈ ܕ݁ܶܝܢ ܒ݁ܗܰܝܡܳܢܽܘܬ݂ܳܐ ܁ ܓ݁ܒ݂ܳܐ ܐܰܠܳܗܳܐ ܆ ܕ݁ܢܶܗܘܽܘܢ ܝܳܪܬ݁ܶܐ̈
 ܒ݁ܡܰܠܟ݁ܽܘܬ݂ܳܐ ܗܳܝ ܕ݁ܰܡܠܰܟ݂ ܐܰܠܳܗܳܐ ܠܰܐܝܠܶܝܢ ܕ݁ܪܳܚܡܺܝܢ ܠܶܗ .

ܐܰܢ̱ܬ݁ܽܘܢ ܕ݁ܶܝܢ ܫܳܛܬ݁ܽܘܢܳܝܗ̱ܝ ܠܡܶܣܟ݁ܺܢܳܐ . ܠܳܐ ܗܳܐ ܥܰܬ݁ܺܝܪܶܐ̈
 ܡܶܫܬ݁ܰܥܠܶܝܢ ܥܠܰܝܟ݁ܽܘܢ ܆ ܘܗܶܢܽܘܢ ܢܳܓ݂ܕ݁ܺܝܢ ܠܟ݂ܽܘܢ ܠܒ݂ܶܝܬ݂ ܕ݁ܺܝܢܳܐ .

ܠܳܐ ܗܳܐ ܗܶܢܽܘܢ ܡܓ݂ܰܕ݁ܦ݂ܺܝܢ ܆ ܥܰܠ ܫܡܳܐ ܛܳܒ݂ܳܐ ܕ݁ܶܐܬ݂ܩܪܺܝ
 ܥܠܰܝܟ݁ܽܘܢ .

ܘܶܐܢ ܢܳܡܽܘܣܳܐ ܕ݁ܰܐܠܳܗܳܐ ܒ݁ܗܳܕ݂ܶܐ ܡܫܰܠܡܺܝܬ݁ܽܘܢ ܐܰܝܟ݂
 ܕ݁ܰܟ݂ܬ݂ܺܝܒ݂ ܇ ܕ݁ܬ݂ܶܪܚܰܡ ܠܩܰܪܺܝܒ݂ܳܟ݂ ܐܰܝܟ݂ ܢܰܦ݂ܫܳܟ݂ ܆ ܫܰܦ݁ܺܝܪ ܥܳܒ݂ܕ݁ܺܝܢ ܐܢ̱ܬ݁ܽܘܢ
 .

ܐܶܢ ܕ݁ܶܝܢ ܒ݁ܰܐܦ݁ܶܐ̈ ܢܳܣܒ݁ܺܝܢ ܐܢ̱ܬ݁ܽܘܢ ܆ ܚܛܺܝܬ݂ܳܐ ܥܳܒ݂ܕ݁ܺܝܢ
 ܐܢ̱ܬ݁ܽܘܢ . ܘܡܶܬ݂ܟ݁ܰܘܢܺܝܢ ܐܢ̱ܬ݁ܽܘܢ ܡܶܢ ܢܳܡܽܘܣܳܐ ܐܰܝܟ݂ ܥܳܒ݂ܪܰܝ̈ ܥܰܠ ܢܳܡܽܘܣܳܐ
 .

ܐܰܝܢܳܐ ܓ݁ܶܝܪ ܕ݁ܟ݂ܽܠܶܗ ܢܳܡܽܘܣܳܐ ܢܳܛܰܪ ܘܒ݂ܰܚܕ݂ܳܐ ܫܳܪܰܥ ܆
 ܠܟ݂ܽܠܶܗ ܢܳܡܽܘܣܳܐ ܐܶܬ݂ܚܰܝܰܒ݂ .

ܗܰܘ ܓ݁ܶܝܪ ܕ݁ܶܐܡܰܪ ܕ݁ܠܳܐ ܬ݁ܓ݂ܽܘܪ ܆ ܗܽܘ ܐܶܡܰܪ ܕ݁ܠܳܐ ܬ݁ܶܩܛܽܘܠ .
 ܐܶܢ ܕ݁ܶܝܢ ܠܳܐ ܓ݁ܳܐܰܪ ܐܰܢ̱ܬ݁ ܐܶܠܳܐ ܩܳܛܶܠ ܐܰܢ̱ܬ݁ ܆ ܗܘܰܝܬ݁ ܠܳܟ݂ ܥܳܒ݂ܰܪ ܥܰܠ ܢܳܡܽܘܣܳܐ
 .

ܗܳܟ݂ܰܢܳܐ ܗܘܰܝܬ݁ܽܘܢ ܡܡܰܠܠܺܝܢ ܘܗܳܟ݂ܰܢܳܐ ܗܘܰܝܬ݁ܽܘܢ ܣܳܥܪܺܝܢ ܆
 ܐܰܝܟ݂ ܐ̱ܢܳܫܳܐ ܕ݁ܰܒ݂ܢܳܡܽܘܣܳܐ ܕ݁ܚܺܐܪܽܘܬ݂ܳܐ ܥܬ݂ܺܝܕ݂ܺܝܢ ܐܢ̱ܬ݁ܽܘܢ ܠܡܶܬ݁ܕ݂ܳܢܽܘ .

ܕ݁ܺܝܢܳܐ ܓ݁ܶܝܪ ܗܳܘܶܐ ܕ݁ܠܳܐ ܪܰܚܡܶܐ̈ ܆ ܥܰܠ ܗܰܘ ܕ݁ܠܳܐ ܥܳܒ݂ܶܕ݂
 ܪܰܚܡܶܐ̈ . ܡܶܫܬ݁ܰܥܠܶܝܢ ܐܢ̱ܬ݁ܽܘܢ ܒ݁ܪܰܚܡܶܐ̈ ܥܰܠ ܕ݁ܺܝܢܳܐ .

ܡܳܢܳܐ ܗܶܢܝܳܢܳܐ ܐܰܚܰܝ̈ ܆ ܐܶܢ ܐ̱ܢܳܫ ܐܳܡܰܪ ܕ݁ܺܐܝܬ݂ ܠܺܝ
 ܗܰܝܡܳܢܽܘܬ݂ܳܐ ܘܰܥܒ݂ܳܕ݂ܶܐ̈ ܠܰܝܬ݁ ܠܶܗ ܇ ܕ݁ܰܠܡܳܐ ܡܶܫܟ݁ܚܳܐ ܗܰܝܡܳܢܽܘܬ݂ܶܗ ܕ݁ܬ݂ܰܚܶܝܘܗ̱ܝ
 ܇

ܘܶܐܢ ܐܰܚܳܐ ܐܰܘ ܚܳܬ݂ܳܐ ܢܶܗܘܽܘܢ ܥܰܪܛܶܠܳܝܺܝܢ ܇ ܘܚܰܣܺܝܪܺܝܢ
 ܣܰܝܒ݁ܳܪܬ݁ܳܐ ܕ݁ܝܰܘܡܳܐ ܇

ܘܢܺܐܡܰܪ ܠܗܽܘܢ ܐ̱ܢܳܫ ܡܶܢܟ݂ܽܘܢ ܇ ܙܶܠܘ ܒ݁ܰܫܠܳܡܳܐ ܫܚܰܢܘ ܘܰܣܒ݂ܰܥܘ
 ܇ ܘܠܳܐ ܬ݁ܶܬ݁ܠܽܘܢ ܠܗܽܘܢ ܣܢܺܝܩܽܘܬ݂ܶܗ ܕ݁ܦ݂ܰܓ݂ܪܳܐ ܆ ܡܳܢܳܐ ܗܶܢܝܳܢܳܐ .

ܗܳܟ݂ܰܢܳܐ ܐܳܦ݂ ܗܰܝܡܳܢܽܘܬ݂ܳܐ ܕ݁ܠܳܐ ܥܒ݂ܳܕ݂ܶܐ̈ ܁ ܡܺܝܬ݂ܳܐ ܗ̱ܝ
 ܒ݁ܰܠܚܽܘܕ݂ܶܝܗ .

ܐܳܡܰܪ ܓ݁ܶܝܪ ܐ̱ܢܳܫ ܆ ܠܳܟ݂ ܐܺܝܬ݂ ܠܳܟ݂ ܗܰܝܡܳܢܽܘܬ݂ܳܐ . ܘܠܺܝ
 ܐܺܝܬ݂ ܠܺܝ ܥܒ݂ܳܕ݂ܶܐ̈ . ܚܰܘܳܢܝ ܗܰܝܡܳܢܽܘܬ݂ܳܟ݂ ܕ݁ܠܳܐ ܥܒ݂ܳܕ݂ܶܐ̈ ܆ ܘܶܐܢܳܐ ܡܚܰܘܶܐ ܐ̱ܢܳܐ
 ܠܳܟ݂ ܗܰܝܡܳܢܽܘܬ݂ܝ ܡܶܢ ܥܒ݂ܳܕ݂ܰܝ̈ .

ܡܗܰܝܡܶܢ ܐܰܢ̱ܬ݁ ܕ݁ܚܰܕ݂ ܗ̱ܽܘ ܐܰܠܳܗܳܐ ܆ ܫܰܦ݁ܺܝܪ ܥܳܒ݂ܶܕ݂ ܐܰܢ̱ܬ݁
 . ܐܳܦ݂ ܫܺܐܕ݂ܶܐ̈ ܡܗܰܝܡܢܺܝܢ ܘܪܳܥܠܺܝܢ ܀.܀.܀܀

ܨܳܒ݂ܶܐ ܐܰܢ̱ܬ݁ ܕ݁ܶܝܢ ܕ݁ܬ݂ܶܕ݁ܰܥ ܆ ܐܳܘ ܒ݁ܰܪܢܳܫܳܐ ܚܰܠܳܫܳܐ ܅
 ܕ݁ܗܰܝܡܳܢܽܘܬ݂ܳܐ ܕ݁ܠܳܐ ܥܒ݂ܳܕ݂ܶܐ̈ ܡܺܝܬ݂ܳܐ ܗ̱ܝ .

ܐܰܒ݂ܽܘܢ ܐܰܒ݂ܪܳܗܳܡ ܠܳܐ ܗ̱ܘܳܐ ܡܶܢ ܥܒ݂ܳܕ݂ܶܐ̈ ܐܶܙܕ݁ܰܕ݁ܰܩ ܇
 ܕ݁ܰܐܣܶܩ ܠܺܐܝܣܚܳܩ ܒ݁ܪܶܗ ܥܰܠ ܡܰܕ݂ܒ݁ܚܳܐ ܆

ܚܳܙܶܐ ܐܰܢ̱ܬ݁ ܕ݁ܗܰܝܡܳܢܽܘܬ݂ܶܗ ܣܰܝܥܰܬ݂ ܠܰܥܒ݂ܳܕ݂ܰܘܗ̱ܝ̈ ܇ ܘܡܶܢ
 ܥܒ݂ܳܕ݂ܶܐ̈ ܗܰܝܡܳܢܽܘܬ݂ܶܗ ܐܶܬ݂ܓ݁ܰܡܪܰܬ݂ ܆

ܘܰܫܠܶܡ ܟ݁ܬ݂ܳܒ݂ܳܐ ܕ݁ܶܐܡܰܪ ܆ ܕ݁ܗܰܝܡܶܢ ܐܰܒ݂ܪܳܗܳܡ ܒ݁ܰܐܠܳܗܳܐ
 ܘܶܐܬ݂ܚܰܫܒ݁ܰܬ݂ ܠܶܗ ܠܙܰܕ݁ܺܝܩܽܘ ܘܪܳܚܡܳܐ ܕ݁ܰܐܠܳܗܳܐ ܐܶܬ݂ܩܪܺܝ .

ܚܳܙܶܐ ܐܰܢ̱ܬ݁ ܕ݁ܡܶܢ ܥܒ݂ܳܕ݂ܶܐ̈ ܡܶܙܕ݁ܰܕ݁ܰܩ ܒ݁ܰܪܢܳܫܳܐ ܆ ܘܠܳܐ
 ܗ̱ܘܳܐ ܡܶܢ ܗܰܝܡܳܢܽܘܬ݂ܳܐ ܒ݁ܰܠܚܽܘܕ݂ ܆

ܗܳܟ݂ܰܢܳܐ ܐܳܦ݂ ܪܳܚܳܒ݂ ܙܳܢܺܝܬ݂ܳܐ ܆ ܠܳܐ ܗ̱ܘܳܐ ܡܶܢ ܥܒ݂ܳܕ݂ܶܐ̈
 ܐܶܙܕ݁ܰܕ݁ܩܰܬ݂ ܇ ܕ݁ܩܰܒ݁ܠܰܬ݂ ܠܓ݂ܳܫܽܘܫܶܐ̈ ܘܒ݂ܽܐܘܪܚܳܐ ܐ̱ܚܪܺܬ݂ܳܐ ܐܰܦ݁ܩܰܬ݂ ܐܶܢܽܘܢ
 ܆

ܐܰܝܟ݁ܰܢܳܐ ܕ݁ܦ݂ܰܓ݂ܪܳܐ ܕ݁ܠܳܐ ܪܽܘܚܳܐ ܡܺܝܬ݂ ܗ̱ܽܘ ܆ ܗܳܟ݂ܰܢܳܐ ܐܳܦ݂
 ܗܰܝܡܳܢܽܘܬ݂ܳܐ ܕ݁ܠܳܐ ܥܒ݂ܳܕ݂ܶܐ̈ ܡܺܝܬ݂ܳܐ ܗ̱ܝ ܀

ܠܳܐ ܣܰܓ݁ܺܝܶܐܐ̈ ܡܰܠܦ݂ܳܢܶܐ̈ ܢܶܗܘܽܘܢ ܒ݁ܟ݂ܽܘܢ ܂ ܐܰܚܰܝ̈ . ܐܶܠܳܐ
 ܗܘܰܝܬ݁ܽܘܢ ܝܳܕ݂ܥܺܝܢ ܆ ܕ݁ܕ݂ܺܝܢܳܐ ܝܰܬ݁ܺܝܪܳܐ ܚܰܝܳܒ݂ܺܝܢܰܢ .

ܣܰܓ݁ܺܝܳܐܬ݂ܳܐ̈ ܓ݁ܶܝܪ ܡܶܫܬ݁ܰܪܥܺܝܢܰܢ ܟ݁ܽܠܰܢ . ܟ݁ܽܠ ܕ݁ܰܒ݂ܡܶܠܬ݂ܳܐ
 ܠܳܐ ܫܳܪܰܥ ܆ ܗܳܢܳܐ ܐܺܝܬ݂ܰܘܗ̱ܝ ܓ݁ܰܒ݂ܪܳܐ ܓ݁ܡܺܝܪܳܐ ܇ ܕ݁ܡܶܫܟ݁ܰܚ ܢܫܰܥܒ݁ܶܕ݂ ܐܳܦ݂ ܟ݁ܽܠܶܗ
 ܦ݁ܰܓ݂ܪܶܗ .

ܗܳܐ ܓ݁ܶܝܪ ܦ݁ܓ݂ܽܘܕ݂ܶܐ̈ ܒ݁ܦ݂ܽܘܡܳܐ ܕ݁ܪܰܟ݂ܫܳܐ̈ ܪܳܡܶܝܢܰܢ ܆ ܐܰܝܟ݂
 ܕ݁ܢܶܫܬ݁ܰܥܒ݁ܕ݂ܽܘܢ ܠܰܢ . ܘܟ݂ܽܠܶܗ ܓ݁ܽܘܫܡܗܽܘܢ ܡܰܗܦ݁ܟ݂ܺܝܢܰܢ .

ܐܳܦ݂ ܐܶܠܦ݂ܶܐ̈ ܥܰܫܺܝܢܳܬ݂ܳܐ̈ ܟ݁ܰܕ݂ ܕ݁ܒ݂ܺܝܪܳܢ̈ ܠܗܶܝܢ ܪܽܘܚܶܐ̈
 ܩܰܫܝܳܬ݂ܳܐ̈ ܆ ܡܶܢ ܩܰܝܣܳܐ ܙܥܽܘܪܳܐ ܡܶܬ݂ܢܰܬ݁ܦ݂ܳܢ̈ ܇ ܠܰܐܬ݂ܰܪ ܕ݁ܚܳܐܰܪ ܨܶܒ݂ܝܳܢܶܗ ܕ݁ܗܰܘ
 ܕ݁ܰܡܕ݂ܰܒ݁ܰܪ .

ܗܳܟ݂ܰܢܳܐ ܐܳܦ݂ ܠܶܫܳܢܳܐ ܆ ܗܰܕ݁ܳܡܳܐ ܗ̱ܘ ܙܥܽܘܪܳܐ ܘܡܶܫܬ݁ܰܥܠܶܐ .
 ܐܳܦ݂ ܢܽܘܪܳܐ ܙܥܽܘܪܬ݁ܳܐ ܥܳܒ݂ܶܐ̈ ܣܰܓ݁ܺܝܶܐܐ̈ ܡܰܘܩܕ݂ܳܐ .

ܘܠܶܫܳܢܳܐ ܢܽܘܪܳܐ ܗ̱ܘ ܆ ܘܥܳܠܡܳܐ ܕ݁ܰܚܛܺܝܬ݂ܳܐ ܐܰܝܟ݂ ܥܳܒ݂ܳܐ ܗ̱ܘ .
 ܘܗܽܘ ܠܶܫܳܢܳܐ ܟ݁ܰܕ݂ ܐܺܝܬ݂ܰܘܗ̱ܝ ܒ݁ܗܰܕ݁ܳܡܰܝܢ̈ ܆ ܡܟ݂ܰܬ݁ܶܡ ܠܶܗ ܠܟ݂ܽܠܶܗ ܦ݁ܰܓ݂ܪܰܢ .
 ܘܡܰܘܩܶܕ݂ ܝܽܘܒ݁ܳܠܶܐ̈ ܕ݁ܫܰܪܒ݂ܳܬ݂ܰܢ̈ ܕ݁ܪܳܗܛܺܝܢ ܐܰܝܟ݂ ܓ݁ܺܝܓ݂ܠܶܐ̈ . ܘܝܳܩܶܕ݂ ܐܳܦ݂ ܗܽܘ
 ܒ݁ܢܽܘܪܳܐ .

ܟ݁ܽܠܗܽܘܢ ܓ݁ܶܝܪ ܟ݁ܝܳܢܶܐ̈ ܕ݁ܚܰܝܘܳܬ݂ܳܐ̈ ܘܰܕ݂ܦ݂ܳܪܰܚܬ݂ܳܐ ܇ ܘܪܰܚܫܳܐ
 ܕ݁ܝܰܡܳܐ ܘܰܕ݂ܝܰܒ݂ܫܳܐ ܆ ܡܶܫܬ݁ܰܥܒ݁ܕ݂ܺܝܢ ܠܰܟ݂ܝܳܢܳܐ ܕ݁ܐ̱ܢܳܫܽܘܬ݂ܳܐ .

ܠܶܫܳܢܳܐ ܕ݁ܶܝܢ ܐ̱ܢܳܫ ܠܳܐ ܐܶܫܟ݁ܰܚ ܕ݁ܢܶܟ݂ܒ݁ܫܺܝܘܗ̱ܝ . ܒ݁ܺܝܫܬ݁ܳܐ
 ܗܳܕ݂ܶܐ ܕ݁ܠܳܐ ܡܶܬ݁ܬ݁ܰܟ݂ܣܳܐ . ܡܠܶܐ ܗ̱ܽܘ ܣܰܡܳܐ ܕ݁ܡܰܘܬ݁ܳܐ .

ܒ݁ܶܗ ܡܒ݂ܰܪܟ݂ܺܝܢܰܢ ܠܡܳܪܝܳܐ ܘܰܐܒ݂ܳܐ ܆ ܘܒ݂ܶܗ ܠܳܝܛܺܝܢܰܢ
 ܠܰܒ݂ܢܰܝܢܳܫܳܐ̈ ܕ݁ܒ݂ܰܕ݂ܡܽܘܬ݂ܳܐ ܕ݁ܰܐܠܳܗܳܐ ܥܒ݂ܺܝܕ݂ܺܝܢ .

ܘܡܶܢܶܗ ܡܶܢ ܦ݁ܽܘܡܳܐ ܢܳܦ݂ܩܳܢ̈ ܒ݁ܽܘܪܟ݁ܳܬ݂ܳܐ̈ ܘܠܰܘܛܳܬ݂ܳܐ̈ . ܠܳܐ
 ܘܳܠܶܐ ܐܰܚܰܝ̈ ܆ ܕ݁ܗܳܠܶܝܢ ܗܳܟ݂ܰܢܳܐ ܢܶܣܬ݁ܰܥܪܳܢ̈ .

ܕ݁ܰܠܡܳܐ ܡܶܫܟ݁ܚܳܐ ܕ݁ܡܶܢ ܚܰܕ݂ ܡܰܒ݁ܽܘܥܳܐ ܇ ܢܶܦ݁ܩܽܘܢ ܡܰܝܳܐ̈
 ܚܠܰܝܳܐ̈ ܘܡܰܪܺܝܪܶܐ̈ .

ܐܰܘ ܕ݁ܰܠܡܳܐ ܡܶܫܟ݁ܚܳܐ ܬ݁ܺܬ݁ܳܐ ܐܰܚܰܝ̈ ܆ ܕ݁ܙܰܝܬ݁ܶܐ̈ ܬ݁ܶܥܒ݁ܶܕ݂ ܆
 ܐܰܘ ܓ݁ܦ݂ܶܬ݁ܳܐ ܬ݁ܺܐܢܶܐ̈ . ܗܳܟ݂ܰܢܳܐ ܐܳܦ݂ ܠܳܐ ܡܰܝܳܐ̈ ܡܰܠܺܝܚܶܐ̈ ܡܶܫܟ݁ܚܺܝܢ ܆
 ܕ݁ܢܶܬ݂ܥܰܒ݂ܕ݁ܽܘܢ ܚܠܰܝܳܐ̈ ܀

ܡܰܢܽܘ ܡܶܢܟ݂ܽܘܢ ܕ݁ܚܰܟ݁ܺܝܡ ܘܰܪܕ݂ܶܐ ܆ ܢܚܰܘܶܐ ܥܒ݂ܳܕ݂ܰܘܗ̱ܝ̈
 ܒ݁ܗܽܘܦ݁ܳܟ݂ܶܐ̈ ܫܰܦ݁ܺܝܪܶܐ̈ ܂ ܒ݁ܚܶܟ݂ܡܬ݂ܳܐ ܡܰܟ݁ܺܝܟ݂ܬ݁ܳܐ .

ܐܶܢ ܕ݁ܶܝܢ ܚܣܳܡܳܐ ܡܰܪܺܝܪܳܐ ܐܺܝܬ݂ ܒ݁ܟ݂ܽܘܢ ܇ ܐܰܘ ܚܶܪܝܳܢܳܐ
 ܒ݁ܠܶܒ݁ܰܝܟ݁ܽܘܢ̈ ܆ ܠܳܐ ܬ݁ܶܬ݂ܚܰܬ݁ܪܽܘܢ ܥܰܠ ܩܽܘܫܬ݁ܳܐ ܘܰܬ݁ܕ݂ܰܓ݁ܠܽܘܢ .

ܡܶܛܽܠ ܕ݁ܗܳܕ݂ܶܐ ܚܶܟ݂ܡܬ݂ܳܐ ܡܶܢ ܠܥܶܠ ܠܳܐ ܢܶܚܬ݁ܰܬ݂ ܆ ܐܶܠܳܐ
 ܐܺܝܬ݂ܶܝܗ ܐܰܪܥܳܢܳܝܬ݁ܳܐ ܇ ܡܶܢ ܚܽܘܫܳܒ݂ܶܐ̈ ܕ݁ܢܰܦ݂ܫܳܐ ܂ ܘܡܶܢ ܫܺܐܕ݂ܶܐ̈ .

ܐܰܝܟ݁ܳܐ ܓ݁ܶܝܪ ܕ݁ܺܐܝܬ݂ ܚܣܳܡܳܐ ܘܚܶܪܝܳܢܳܐ ܆ ܬ݁ܰܡܳܢ ܐܳܦ݂
 ܕ݁ܠܽܘܚܝܳܐ ܘܟ݂ܽܠܡܶܕ݁ܶܡ ܕ݁ܒ݂ܺܝܫ .

ܚܶܟ݂ܡܬ݂ܳܐ ܕ݁ܶܝܢ ܕ݁ܡܶܢ ܠܥܶܠ ܆ ܕ݁ܰܟ݂ܝܳܐ ܗ̱ܝ ܘܡܰܠܝܳܐ ܫܠܳܡܳܐ .
 ܘܡܰܟ݁ܺܝܟ݂ܳܐ ܘܡܶܫܬ݁ܰܡܥܳܢܝܳܐ . ܘܡܰܠܝܳܐ ܪܰܚܡܶܐ̈ ܘܦ݂ܺܐܪܶܐ̈ ܛܳܒ݂ܶܐ̈ . ܘܰܕ݂ܠܳܐ
 ܦ݁ܳܠܓ݁ܽܘܬ݂ܳܐ ܗ̱ܝ . ܘܒ݂ܰܐܦ݁ܶܐ̈ ܠܳܐ ܢܳܣܒ݁ܳܐ .

ܦ݁ܺܐܪܶܐ̈ ܕ݁ܶܝܢ ܕ݁ܙܰܕ݁ܺܝܩܽܘܬ݂ܳܐ ܆ ܒ݁ܫܰܝܢܳܐ ܡܶܙܕ݁ܰܪܥܺܝܢ
 ܠܰܐܝܠܶܝܢ ܕ݁ܥܳܒ݂ܕ݁ܺܝܢ ܫܠܳܡܳܐ .

ܡܶܢ ܐܰܝܟ݁ܳܐ ܐܺܝܬ݂ ܒ݁ܟ݂ܽܘܢ ܩܪܳܒ݂ܶܐ̈ ܘܡܰܨܘܳܬ݂ܳܐ̈ . ܠܳܐ ܗ̱ܘܳܐ
 ܡܶܢ ܪܓ݂ܺܝܓ݂ܳܬ݂ܳܐ̈ ܕ݁ܡܰܩܪܒ݂ܳܢ̈ ܒ݁ܗܰܕ݁ܳܡܰܝܟ݁ܽܘܢ̈ ܆

ܡܶܬ݂ܪܰܓ݂ܪܓ݂ܺܝܢ ܐܢ̱ܬ݁ܽܘܢ ܘܠܰܝܬ݁ ܠܟ݂ܽܘܢ . ܘܩܳܛܠܺܝܢ ܐܢ̱ܬ݁ܽܘܢ
 ܘܛܳܢܺܝܢ ܐܢ̱ܬ݁ܽܘܢ ܆ ܘܠܳܐ ܐܳܬ݂ܝܳܐ ܒ݁ܺܐܝܕ݂ܰܝܟ݁ܽܘܢ̈ . ܘܢܳܨܶܝܢ ܐܢ̱ܬ݁ܽܘܢ ܘܰܩܪܳܒ݂ܶܐ̈
 ܥܳܒ݂ܕ݁ܺܝܢ ܐܢ̱ܬ݁ܽܘܢ ܆ ܘܠܰܝܬ݁ ܠܟ݂ܽܘܢ ܇ ܡܶܛܽܠ ܕ݁ܠܳܐ ܫܳܐܠܺܝܢ ܐܢ̱ܬ݁ܽܘܢ .

ܫܳܐܠܺܝܢ ܐܢ̱ܬ݁ܽܘܢ ܘܠܳܐ ܢܳܣܒ݁ܺܝܢ ܐܢ̱ܬ݁ܽܘܢ ܆ ܡܶܛܽܠ ܕ݁ܒ݂ܺܝܫܳܐܝܺܬ݂
 ܫܳܐܠܺܝܢ ܐܢ̱ܬ݁ܽܘܢ ܇ ܐܰܝܟ݂ ܕ݁ܰܬ݁ܬ݂ܰܪܣܽܘܢ ܪܓ݂ܺܝܓ݂ܳܬ݂ܟ݂ܽܘܢ̈ .

ܓ݁ܰܝܳܪܶܐ̈ ܅ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܪܶܚܡܬ݂ܶܗ ܕ݁ܥܳܠܡܳܐ ܗܳܢܳܐ
 ܒ݁ܥܶܠܕ݁ܒ݂ܳܒ݂ܽܘܬ݂ܳܐ ܗ̱ܝ ܕ݁ܰܐܠܳܗܳܐ ܆ ܐܰܝܢܳܐ ܗܳܟ݂ܺܝܠ ܕ݁ܨܳܒ݂ܶܐ ܕ݁ܢܶܗܘܶܐ ܪܳܚܡܳܐ
 ܕ݁ܥܳܠܡܳܐ ܗܳܢܳܐ ܆ ܒ݁ܥܶܠܕ݁ܒ݂ܳܒ݂ܳܐ ܗܳܘܶܐ ܠܰܐܠܳܗܳܐ ܀

ܐܰܘ ܕ݁ܰܠܡܳܐ ܣܪܺܝܩܳܐܝܺܬ݂ ܣܳܒ݂ܪܺܝܢ ܐܢ̱ܬ݁ܽܘܢ ܆ ܕ݁ܶܐܡܰܪ ܟ݁ܬ݂ܳܒ݂ܳܐ
 ܇ ܕ݁ܒ݂ܰܛܢܳܢܳܐ ܪܳܓ݁ܳܐ ܪܽܘܚܳܐ ܕ݁ܥܳܡܪܳܐ ܒ݁ܰܢ .

ܛܰܝܒ݁ܽܘܬ݂ܳܐ ܕ݁ܶܝܢ ܝܰܬ݁ܺܝܪܬ݁ܳܐ ܝܰܗ̱ܒ݂ ܠܰܢ ܡܳܪܰܢ . ܡܶܛܽܠ ܗܳܕ݂ܶܐ
 ܐܶܡܰܪ . ܕ݁ܰܐܠܳܗܳܐ ܡܡܰܟ݁ܶܟ݂ ܠܪܳܡܶܐ̈ ܆ ܘܰܠܡܰܟ݁ܺܝܟ݂ܶܐ̈ ܝܳܗܶܒ݂ ܛܰܝܒ݁ܽܘܬ݂ܳܐ .

ܐܶܫܬ݁ܰܥܒ݁ܰܕ݂ܘ ܗܳܟ݂ܺܝܠ ܠܰܐܠܳܗܳܐ . ܘܩܽܘܡܘ ܠܽܘܩܒ݂ܰܠ ܣܳܛܳܢܳܐ ܆
 ܘܥܳܪܶܩ ܡܶܢܟ݂ܽܘܢ .

ܘܰܩܪܽܘܒ݂ܘ ܠܘܳܬ݂ ܐܰܠܳܗܳܐ ܘܢܶܬ݂ܩܰܪܰܒ݂ ܠܟ݂ܽܘܢ . ܕ݁ܰܟ݁ܰܘ
 ܐܺܝܕ݂ܰܝܟ݁ܽܘܢ̈ ܂ ܚܰܛܳܝܶܐ̈ ܅ ܩܰܕ݁ܶܫܘ ܠܶܒ݁ܰܘܳܬ݂ܟ݂ܽܘܢ̈ ܂ ܦ݁ܠܺܝܓ݂ܰܝ̈ ܢܰܦ݂ܫܳܐ .

ܐܶܬ݂ܡܰܟ݁ܰܟ݂ܘ ܘܶܐܬ݁ܰܐܒ݂̱ܠܘ . ܘܓ݂ܽܘܚܟ݁ܟ݂ܽܘܢ ܠܶܐܒ݂ܠܳܐ ܢܶܬ݂ܗܦ݂ܶܟ݂
 ܆ ܘܚܰܕ݂ܘܰܬ݂ܟ݂ܽܘܢ ܠܥܳܩܬ݂ܳܐ .

ܐܶܬ݂ܡܰܟ݁ܰܟ݂ܘ ܩܕ݂ܳܡ ܡܳܪܝܳܐ ܆ ܘܰܢܪܰܡܪܶܡܟ݂ܽܘܢ .

ܠܳܐ ܬ݁ܶܗܘܽܘܢ ܡܡܰܠܠܺܝܢ ܥܰܠ ܚܕ݂ܳܕ݂ܶܐ̈ ܐܰܚܰܝ̈ . ܗܰܘ ܓ݁ܶܝܪ
 ܕ݁ܰܡܡܰܠܶܠ ܥܰܠ ܐܰܚܽܘܗ̱ܝ ܐܰܘ ܕ݁ܳܐܶܢ ܠܰܐܚܽܘܗ̱ܝ ܆ ܡܡܰܠܶܠ ܥܰܠ ܢܳܡܽܘܣܳܐ ܘܕ݂ܳܐܶܢ
 ܠܢܳܡܽܘܣܳܐ . ܘܶܐܢ ܠܢܳܡܽܘܣܳܐ ܕ݁ܳܐܶܢ ܐܰܢ̱ܬ݁ ܆ ܠܳܐ ܗܘܰܝܬ݁ ܥܳܒ݂ܽܘܕ݂ܶܗ ܕ݁ܢܳܡܽܘܣܳܐ ܂
 ܐܶܠܳܐ ܕ݁ܰܝܳܢܶܗ .

ܚܰܕ݂ ܗ̱ܽܘ ܣܳܐܶܡ ܢܳܡܽܘܣܳܐ ܘܕ݂ܰܝܳܢܳܐ ܇ ܕ݁ܗܽܘ ܡܶܫܟ݁ܰܚ ܕ݁ܢܰܚܶܐ
 ܘܢܰܘܒ݁ܶܕ݂ . ܐܰܢ̱ܬ݁ ܕ݁ܶܝܢ ܡܰܢ ܐܰܢ̱ܬ݁ ܆ ܕ݁ܕ݂ܳܐܶܢ ܐܰܢ̱ܬ݁ ܠܶܗ ܠܩܰܪܺܝܒ݂ܳܟ݂ ܀

ܡܳܢܳܐ ܕ݁ܶܝܢ ܢܺܐܡܰܪ ܐܳܦ݂ ܥܰܠ ܐܰܝܠܶܝܢ ܕ݁ܳܐܡܪܺܝܢ ܆ ܕ݁ܝܰܘܡܳܢܳܐ
 ܐܰܘ ܡܚܳܪ ܐܳܙܺܠ̱ܝܢܰܢ ܠܰܡܕ݂ܺܝܢ̱ܬ݁ܳܐ ܐܰܝܕ݂ܳܐ ܕ݁ܗܺܝ . ܘܥܳܒ݂ܕ݁ܺܝܢܰܢ ܬ݁ܰܡܳܢ ܫܰܢ̱ܬ݁ܳܐ
 ܚܕ݂ܳܐ . ܘܡܶܬ݁ܬ݁ܰܓ݁ܪܺܝܢܰܢ ܘܝܳܬ݂ܪܺܝܢܰܢ .

ܘܠܳܐ ܝܳܕ݂ܥܺܝܢ ܡܳܢܳܐ ܗܳܘܶܐ ܡܚܳܪ . ܡܳܢܳܐ ܐܶܢܽܘܢ ܓ݁ܶܝܪ ܚܰܝܰܝܢ̈
 ܆ ܐܶܠܳܐ ܐܶܢ ܠܰܗܓ݁ܳܐ ܕ݁ܩܰܠܺܝܠ ܡܶܬ݂ܚܙܶܐ ܘܛܳܠܶܩ ܘܡܰܘܦ݁ܶܐ .

ܚܠܳܦ݂ ܕ݁ܢܺܐܡܪܽܘܢ ܕ݁ܶܐܢ ܡܳܪܝܳܐ ܢܶܨܒ݁ܶܐ ܘܢܺܚܶܐ ܆ ܥܳܒ݂ܕ݁ܺܝܢܰܢ
 ܗܳܕ݂ܶܐ ܐܰܘ ܗܳܝ ܆

ܡܶܫܬ݁ܰܒ݂ܗܪܺܝܢ ܒ݁ܰܚܬ݂ܺܝܪܽܘܬ݂ܗܽܘܢ . ܟ݁ܽܠ ܫܽܘܒ݂ܗܳܪܳܐ ܕ݁ܰܐܝܟ݂
 ܗܳܢܳܐ ܂ ܒ݁ܺܝܫܳܐ ܗ̱ܘ .

ܘܰܐܝܢܳܐ ܕ݁ܝܳܕ݂ܰܥ ܛܳܒ݂ܬ݂ܳܐ ܘܠܳܐ ܥܳܒ݂ܶܕ݂ ܠܳܗ ܆ ܚܛܳܗܳܐ ܗܳܘܶܐ
 ܠܶܗ ܀

ܐܳܘ ܥܰܬ݁ܺܝܪܶܐ̈ ܅ ܐܰܝܠܶܠܘ ܘܰܒ݂ܟ݂ܰܘ ܥܰܠ ܕ݁ܽܘܘܳܢܶܐ̈ ܕ݁ܳܐܬ݂ܶܝܢ
 ܥܠܰܝܟ݁ܽܘܢ .

ܥܽܘܬ݂ܪܟ݂ܽܘܢ ܓ݁ܶܝܪ ܐܶܬ݂ܚܰܒ݁ܰܠ ܘܰܣܪܺܝ . ܘܡܳܐܢܰܝܟ݁ܽܘܢ̈
 ܐܶܬ݂ܶܐܟ݂ܶܠܘ ܡܶܢ ܣܳܣܳܐ .

ܘܕ݂ܰܗܒ݂ܟ݂ܽܘܢ ܘܣܺܐܡܟ݂ܽܘܢ ܐܰܫܚܶܬ݂ ܠܶܗ . ܘܫܽܘܚܬ݁ܗܽܘܢ ܗܳܘܝܳܐ
 ܠܣܳܗܕ݁ܽܘܬ݂ܳܐ ܥܠܰܝܟ݁ܽܘܢ . ܘܗܺܝ ܥܬ݂ܺܝܕ݂ܳܐ ܕ݁ܬ݂ܶܐܟ݂ܽܘܠ ܒ݁ܶܣܪܟ݂ܽܘܢ . ܢܽܘܪܳܐ
 ܟ݁ܰܢܶܫܬ݁ܽܘܢ ܠܟ݂ܽܘܢ ܠܝܰܘܡܳܬ݂ܳܐ̈ ܐ̱ܚܪܳܝܶܐ̈ .

ܗܳܐ ܐܰܓ݂ܪܳܐ ܕ݁ܦ݂ܳܥܠܶܐ̈ ܕ݁ܰܚܨܰܕ݂ܘ ܐܰܪܥܳܬ݂ܟ݂ܽܘܢ̈ ܇ ܗܰܘ
 ܕ݁ܰܛܠܰܡܬ݁ܽܘܢ ܂ ܩܳܥܶܐ . ܘܰܓ݂ܥܳܬ݂ܳܐ ܕ݁ܚܳܨܽܘܕ݂ܶܐ̈ ܁ ܠܶܐܕ݂ܢܰܘܗ̱ܝ̈ ܕ݁ܡܳܪܝܳܐ ܨܒ݂ܰܐܘܽܬ݂
 ܥܶܠܰܬ݂ .

ܒ݁ܣܶܡܬ݁ܽܘܢ ܓ݁ܶܝܪ ܥܰܠ ܐܰܪܥܳܐ ܘܶܐܬ݂ܠܰܥܰܒ݂ܬ݁ܽܘܢ . ܘܬ݂ܰܪܣܺܝܬ݁ܽܘܢ
 ܦ݁ܰܓ݂ܪܰܝܟ݁ܽܘܢ̈ ܐܰܝܟ݂ ܕ݁ܰܠܝܰܘܡܳܐ ܕ݁ܢܶܟ݂ܣܬ݂ܳܐ .

ܚܰܝܶܒ݂ܬ݁ܽܘܢ ܘܰܩܛܰܠܬ݁ܽܘܢ ܠܙܰܕ݁ܺܝܩܳܐ ܆ ܘܠܳܐ ܩܳܡ ܠܽܘܩܒ݂ܰܠܟ݂ܽܘܢ
 ܀.܀.܀܀

ܐܰܢ̱ܬ݁ܽܘܢ ܕ݁ܶܝܢ ܐܰܚܰܝ̈ ܆ ܐܰܓ݁ܰܪܘ ܪܽܘܚܟ݂ܽܘܢ ܁ ܥܕ݂ܰܡܳܐ
 ܠܡܶܐܬ݂ܺܝܬ݂ܶܗ ܕ݁ܡܳܪܝܳܐ . ܐܰܝܟ݂ ܐܰܟ݁ܳܪܳܐ ܕ݁ܰܡܣܰܟ݁ܶܐ ܠܦ݂ܺܐܪܶܐ̈ ܝܰܩܺܝܪܶܐ̈ ܕ݁ܰܐܪܥܶܗ ܇
 ܘܡܰܓ݁ܰܪ ܪܽܘܚܶܗ ܥܠܰܝܗܽܘܢ ܇ ܥܕ݂ܰܡܳܐ ܕ݁ܢܳܣܶܒ݂ ܡܶܛܪܳܐ ܒ݁ܟ݂ܺܝܪܳܝܳܐ ܘܰܠܩܺܝܫܳܝܳܐ ܆

ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ ܐܰܓ݁ܰܪܘ ܪܽܘܚܟ݂ܽܘܢ ܇ ܘܠܶܒ݁ܰܘܳܬ݂ܟ݂ܽܘܢ̈
 ܫܰܪܰܪܘ . ܩܶܪܒ݁ܰܬ݂ ܠܳܗ ܓ݁ܶܝܪ ܡܶܐܬ݂ܺܝܬ݂ܶܗ ܕ݁ܡܳܪܰܢ .

ܠܳܐ ܬ݁ܶܬ݁ܰܢܚܽܘܢ ܚܰܕ݂ ܥܰܠ ܚܰܕ݂ ܐܰܚܰܝ̈ ܆ ܕ݁ܠܳܐ ܬ݁ܶܬ݁ܕ݂ܺܝܢܽܘܢ .
 ܗܳܐ ܓ݁ܶܝܪ ܕ݁ܺܝܢܳܐ ܩܕ݂ܳܡ ܬ݁ܰܪܥܳܐ ܩܳܐܶܡ .

ܕ݁ܡܽܘܬ݂ܳܐ ܠܰܢܒ݂ܺܝܶܐ̈ ܣܰܒ݂ܘ ܠܟ݂ܽܘܢ ܐܰܚܰܝ̈ ܆ ܠܡܰܓ݁ܪܰܬ݂ ܪܽܘܚܳܐ
 ܕ݁ܽܐܘܠܨܳܢܰܝܟ݁ܽܘܢ̈ . ܗܳܢܽܘܢ ܕ݁ܡܰܠܶܠܘ ܒ݁ܰܫܡܶܗ ܕ݁ܡܳܪܝܳܐ .

ܗܳܐ ܓ݁ܶܝܪ ܝܳܗܒ݁ܺܝܢܰܢ ܛܽܘܒ݂ܳܐ ܠܰܐܝܠܶܝܢ ܕ݁ܣܰܝܒ݁ܰܪܘ . ܫܡܰܥܬ݁ܽܘܢ
 ܡܣܰܝܒ݁ܪܳܢܽܘܬ݂ܶܗ ܕ݁ܺܐܝܳܘܒ݂ ܆ ܘܚܰܪܬ݂ܳܐ ܕ݁ܰܥܒ݂ܰܕ݂ ܠܶܗ ܡܳܪܝܳܐ ܂ ܚܙܰܝܬ݁ܽܘܢ . ܡܶܛܽܠ
 ܕ݁ܰܡܪܰܚܡܳܢ ܗ̱ܽܘ ܡܳܪܝܳܐ ܘܰܡܪܰܚܦ݂ܳܢ .

ܩܕ݂ܳܡ ܟ݁ܽܠ ܡܶܕ݁ܶܡ ܕ݁ܶܝܢ ܐܰܚܰܝ̈ ܆ ܠܳܐ ܗܘܰܝܬ݁ܽܘܢ ܝܳܡܶܝܢ . ܠܳܐ
 ܒ݁ܰܫܡܰܝܳܐ ܘܠܳܐ ܒ݁ܰܐܪܥܳܐ . ܐܳܦ݂ܠܳܐ ܒ݁ܡܰܘܡܳܬ݂ܳܐ ܐ̱ܚܪܺܬ݂ܳܐ . ܐܶܠܳܐ ܬ݁ܶܗܘܶܐ
 ܡܶܠܰܬ݂ܟ݂ܽܘܢ ܆ ܐܺܝܢ ܐܺܝܢ ܘܠܳܐ ܠܳܐ ܇ ܕ݁ܠܳܐ ܬ݁ܶܬ݂ܚܰܝܒ݂ܽܘܢ ܬ݁ܚܶܝܬ݂ ܕ݁ܺܝܢܳܐ .

ܘܶܐܢ ܐ̱ܢܳܫ ܡܶܢܟ݂ܽܘܢ ܢܶܗܘܶܐ ܒ݁ܽܐܘܠܨܳܢܳܐ ܆ ܢܶܗܘܶܐ ܡܨܰܠܶܐ .
 ܘܶܐܢ ܚܳܕ݂ܶܐ ܆ ܢܶܗܘܶܐ ܡܙܰܡܰܪ .

ܘܶܐܢ ܟ݁ܪܺܝܗ ܆ ܢܶܩܪܶܐ ܠܩܰܫܺܝܫܶܐ̈ ܕ݁ܥܺܕ̱݁ܬ݁ܳܐ ܘܰܢܨܰܠܽܘܢ
 ܥܠܰܘܗ̱ܝ ܇ ܘܢܶܡܫܚܽܘܢܶܗ ܡܶܫܚܳܐ ܒ݁ܰܫܡܶܗ ܕ݁ܡܳܪܰܢ .

ܘܰܨܠܽܘܬ݂ܳܐ ܕ݁ܗܰܝܡܳܢܽܘܬ݂ܳܐ ܡܰܚܠܡܳܐ ܠܶܗ ܠܗܰܘ ܕ݁ܰܟ݂ܪܺܝܗ .
 ܘܰܡܩܺܝܡ ܠܶܗ ܡܳܪܰܢ . ܘܶܐܢ ܚܛܳܗܶܐ̈ ܥܒ݂ܺܝܕ݂ܺܝܢ ܠܶܗ ܆ ܡܶܫܬ݁ܰܒ݂ܩܺܝܢ ܠܶܗ .

ܗܘܰܝܬ݁ܽܘܢ ܕ݁ܶܝܢ ܡܰܘܕ݁ܶܝܢ ܣܰܟ݂ܠܘܳܬ݂ܟ݂ܽܘܢ̈ ܚܰܕ݂ ܠܚܰܕ݂ .
 ܘܰܗܘܰܝܬ݁ܽܘܢ ܡܨܰܠܶܝܢ ܚܰܕ݂ ܥܰܠ ܚܰܕ݂ ܆ ܕ݁ܬ݂ܶܬ݂ܰܐܣܽܘܢ . ܪܰܒ݂ ܗ̱ܽܘ ܓ݁ܶܝܪ ܚܰܝܠܳܗ
 ܕ݁ܰܨܠܽܘܬ݂ܳܐ ܐܰܝܕ݂ܳܐ ܕ݁ܙܰܕ݁ܺܝܩܳܐ ܡܨܰܠܶܐ ܠܳܗ .

ܐܳܦ݂ ܐܺܠܺܝܳܐ ܒ݁ܰܪܢܳܫܳܐ ܗܘܳܐ ܚܳܫܽܘܫܳܐ ܐܰܟ݂ܘܳܬ݂ܰܢ . ܘܨܰܠܺܝ
 ܕ݁ܠܳܐ ܢܶܚܽܘܬ݂ ܡܶܛܪܳܐ ܥܰܠ ܐܰܪܥܳܐ ܆ ܘܠܳܐ ܢܚܶܬ݂ ܬ݁ܠܳܬ݂ ܫܢܺܝܢ̈ ܘܶܫܬ݁ܳܐ ܝܰܪܚܺܝܢ̈
 .

ܘܬ݂ܽܘܒ݂ ܨܰܠܺܝ ܆ ܘܰܫܡܰܝܳܐ ܝܰܗ̱ܒ݂ܘ ܡܶܛܪܳܐ . ܘܰܐܪܥܳܐ ܝܶܗܒ݁ܰܬ݂
 ܦ݁ܺܐܪܶܝܗ̈ ܀

ܐܰܚܰܝ̈ ܆ ܐܶܢ ܐ̱ܢܳܫ ܡܶܢܟ݂ܽܘܢ ܢܶܛܥܶܐ ܡܶܢ ܐܽܘܪܚܳܐ ܕ݁ܩܽܘܫܬ݁ܳܐ ܇
 ܘܢܰܦ݂ܢܶܝܘܗ̱ܝ ܐ̱ܢܳܫ ܡܶܢ ܛܳܥܝܽܘܬ݂ܶܗ ܆

ܢܶܕ݁ܰܥ ܕ݁ܗܰܘ ܕ݁ܡܰܗܦ݁ܶܟ݂ ܠܚܰܛܳܝܳܐ ܡܶܢ ܛܳܥܝܽܘܬ݂ܳܐ ܕ݁ܽܐܘܪܚܶܗ ܆
 ܡܰܚܶܐ ܢܰܦ݂ܫܶܗ ܡܶܢ ܡܰܘܬ݁ܳܐ ܇ ܘܥܳܛܶܐ ܣܽܘܓ݂ܳܐܐ ܕ݁ܰܚܛܳܗܰܘܗ̱ܝ̈ ܀