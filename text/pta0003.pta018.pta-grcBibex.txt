Ἑρμηνεία
 ὑπὲρ τῶν ληνῶν 
 
 
 Οἱ ἐπιγεγραμμένοι ψαλμοὶ
 ὑπὲρ τῶν ληνῶν
 
 τρεῖς ὄντες, ὅ τε ὄγδοος καὶ ὁ ὀγδοηκοστὸς καὶ ὁ ὀγδοηκοστὸς τρίτος, δοκοῦσί μοι τὸ ἄθροισμα τῆς ἐκκλησίας καὶ τὸ πλῆθος τῶν ἐπὶ ταὐτὸ συνόδων δηλοῦν· καὶ γὰρ ἐκ πολλῶν μίαν εὐχὴν καὶ ὑμνολογίαν ἀναπέμπεσθαι τῷ θεῷ ἐν ταῖς ἐκκλησίαις συμβαίνει, ὥσπερ ἐν ταῖς ληνοῖς ἐκ πολλῶν καὶ διαφόρων ἀμπέλων μία κρᾶσις ἀποτελεῖται οἴνου. πάλαι μὲν οὖν ἐν ἑνὶ τόπῳ τῆς Ἱερουσαλὴμ μία τις ἦν ληνὸς ἔνθα συνιόντες τὰς αὐτῶν εὐχὰς ἀνέπεμπον, ἧς μέμνηται καὶ Ἡσαΐας λέγων·
 καὶ ᾠκοδόμησα πύργον καὶ προλήνιον ὤρυξα ἐν αὐτῷ . δηλοῖ δὲ πύργον μὲν τὸν ναόν, προλήνιον δὲ τὸ θυσιαστήριον. ἀλλ’ ἐπεὶ καθελεῖν ἠπείλησε καὶ καθεῖλεν ἐκεῖνα, πλείους ἀντὶ μιᾶς συνεστήσατο ληνοὺς τὰς καθ’ ὅλης τῆς οἰκουμένης ἐκκλησίας.
 
 
 Διὸ εἴρηται ἐν τῷ ὀγδόῳ ψαλμῷ οὕτως·
 κύριε, ὁ κύριος ἡμῶν, ὡς θαυμαστὸν τὸ ὄνομά σου ἐν πάσῃ τῇ γῇ · σαφῶς γὰρ παρέστησε τὰς ἀνὰ πᾶσαν τὴν οἰκουμένην ληνοὺς τοῦ θεοῦ.
 
 
 Καὶ ὁ ὀγδοηκοστὸς δὲ καὶ αὐτὸς ἐπιλήνιος ὢν τοῖς ἔθνεσι πᾶσι παρακελεύεται τῷ θεῷ τῶν προφητῶν ἀποδιδόναι τὸν ὕμνον· λέγει δ᾽ οὖν·
 ἀγαλλιᾶσθε τῷ θεῷ τῷ βοηθῷ ἡμῶν, ἀλαλάξατε τῷ θεῷ Ἰακώβ . εἶτα ἑξῆς ὑποκαταβὰς τὴν ἀποβολὴν τοῦ προτέρου λαοῦ σημαίνει λέγων·
 καὶ οὐκ ἤκουσεν ὁ λαός μου τῆς φωνῆς μου, καὶ Ἰσραὴλ οὐ προσέσχε μοι· καὶ ἐξαπέστειλα αὐτοὺς κατὰ τὰ ἐπιτηδεύματα τῶν καρδιῶν αὐτῶν .
 
 
 Καὶ ὁ ὀγδοηκοστὸς τρίτος τὴν αὐτὴν ἔχων προγραφὴν οὐκέτι ἓν σκήνωμα οὐδὲ ἓν θυσιαστήριον, τὸ ἐν Ἱεροσολύμοις, ἀλλὰ πολλὰ σκηνώματα καὶ πολλὰ θυσιαστήρια παρίστησιν· διὸ καὶ ὡς πολλῶν οὐσῶν ληνῶν τούτων αὐτῶν τῶν σκηνωμάτων καὶ τῶν θυσιαστηρίων
 ὑπὲρ τῶν ληνῶν
 
 προγέγραπται. λέγει δ᾽ οὖν·
 ὡς ἀγαπητὰ τὰ σκηνώματά σου, κύριε τῶν δυνάμεων. ἐπιποθεῖ καὶ ἐκλείπει ἡ ψυχή μου εἰς τὰς αὐλὰς τοῦ κυρίου . καὶ ἐπιφέρει·
 τὰ θυσιαστήριά σου, κύριε τῶν δυνάμεων . καὶ πάλιν πληθυντικῶς ἐπιλέγει·
 ὑπερασπιστὰ ἡμῶν ἴδε ὁ θεός, καὶ ἐπίβλεψον εἰς τὸ πρόσωπον τοῦ Χριστοῦ σου, ὅτι κρείσσων ἡμέρα μία ἐν ταῖς αὐλαῖς σου ὑπὲρ χιλιάδας . ἔνθα τηρήσεις, ὡς καὶ ὀνομαστὶ Χριστοῦ μέμνηται.

Ὑπὲρ τῆς ογδόης ἑρμηνεία
 
 
 Τοὺς ἐπιγεγραμμένους
 ὑπὲρ τῆς ὀγδόης
 
 δύο ψαλμοὺς ἡγοῦμαι
 τὴν σωτήριον
 
 τῆς ἀναστάσεως
 ἡμέραν
 τοῦ κυρίου αἰνίττεσθαι. τὴν πρὸς θάνατον γοῦν ἐργασάμενος ἁμαρτίαν ὁ Δαυὶδ ἱκετεύει κατὰ τὸν ἕκτον μὴ τοῦ θυμοῦ μηδὲ τῆς ὀργῆς τοῦ θεοῦ πειρασθῆναι, ἐλέους δὲ καὶ ἰάσεως αὐτοῦ τυχεῖν τὴν ψυχήν. τοῦτο δὲ ἔσεσθαι θεσπίζει λέγων·
 ἐπίστρεψον, κύριε, ῥῦσαι τὴν ψυχήν μου· σῶσόν με ἕνεκεν τοῦ ἐλέους σου· ὅτι οὐκ ἔστιν ἐν τῷ θανάτῳ ὁ μνημονεύων σου, ἐν δὲ τῷ Ἅιδῃ τίς ἐξομολογήσεταί σοι ; μονονουχὶ τὸν κύριον αὐτὸν ἐκ θανάτου ῥύσασθαι αὐτοῦ τὴν ψυχὴν ἱκετεύων· προϊὼν δὲ τῶν εὐχῶν τετυχηκέναι δηλοῖ, δι’ ὧν φησιν·
 εἰσήκουσε κύριος τῆς φωνῆς τοῦ κλαυθμοῦ μου· εἰσήκουσε κύριος τῆς δεήσεώς μου· κύριος τὴν προσευχήν μου προσεδέξατο . τὴν γὰρ ἀναβίωσιν αὐτοῦ τὴν ἐκ τοῦ θανάτου μετὰ τῆς τοῦ Χριστοῦ ἀναστάσεως γενομένην διὰ τούτων ᾐνίξατο.
 
 
 Ὡσαύτως δὲ καὶ ὁ ἑνδέκατος
 περὶ τῆς ὀγδόης
 
 ἐπιγέγραπται τοῦ Δαυὶδ τὴν ὁμοίαν ἱκεσίαν περιέχων φάσκοντος·
 σῶσόν με, κύριε, ὅτι ἐκλέλοιπεν ὅσιος . εἶτα ἑξῆς οὐκ ἐπικεκαλυμμένως, ἀλλὰ τηλαυγῶς ἐπιφέρει λέγων·
 νῦν ἀναστήσομαι, λέγει κύριος, θήσομαι ἐν σωτηρίῳ . δι’ ἣν ἀνάστασιν κυρίου τῇ μετὰ τὸ σάββατον ἡμέρᾳ, ἥτις ἦν ὀγδόη, γενομένην εἰς τύπον καινῆς ζωῆς τοιαύτης οἶμαι προγραφῆς τὸν ψαλμὸν ἠξιῶσθαι.

Ὑπὲρ τῶν ἀλλοιωθησομένων
 
 
 
 Εἰσὶ μὲν πάντες οἱ ἐπιγεγραμμένοι
 ὑπὲρ τῶν ἀλλοιωθησομένων
 
 τὸν ἀριθμὸν τέσσαρες.
 
 Τούτων ὁ μὲν πεντηκοστὸς ἔνατος δοκεῖ μοι τὴν τῶν ἐθνῶν ἀλλοίωσιν, ἣν πεπόνθασι μεταβάντες ἐκ τῆς δεισιδαίμονος πλάνης ἐπὶ τὴν εὐσέβειαν τοῦ τῶν ὅλων θεοῦ, σημαίνειν. λέγει δ’ οὖν·
 ὁ θεὸς ἐλάλησεν ἐν τῷ ἁγίῳ αὐτοῦ· ἀγαλλιάσομαι καὶ διαμεριῶ Σίκιμα, καὶ τὴν κοιλάδα τῶν σκηνῶν διαμετρήσω. ἐμός ἐστι Γαλαάδ, καὶ ἐμός ἐστι Μανασσῆς, καὶ Ἐφραῒμ κραταίωσις τῆς κεφαλῆς μου, Ἰούδας βασιλεύς μου, Μωὰβ λέβης τῆς ἐλπίδος μου. ἐπὶ τὴν Ἰδουμαίαν ἐκτενῶ τὸ ὑπόδημά μου, ἐμοὶ ἀλλόφυλλοι ὺπετάγησαν.
 
 μετὰ γοῦν τῶν Ἰσραηλιτικῶν φυλῶν καὶ τὸν Μωὰβ καὶ τὴν Ἰδουμαίαν καὶ τοὺς
 ἀλλοφύλους
 
 περιείληφεν.
 
 
 Ὁ δὲ ἑξηκοστὸς ὄγδοος ὁμοίως ἐπιγεγραμμένος μεταβολὴν ἔχει καὶ ἀλλοίωσιν τοῦ δι’ ἡμᾶς
 εἰς τὰ βάθη τῆς νοουμένης θαλάσσης 
 κατεληλυθότος καὶ τὰ περὶ τοῦ πάθους αὐτοῦ, ἃ καὶ δηλοῖ διὰ τοῦ·
 ἔδωκαν εἰς τὸ βρῶμά μου χολήν, καὶ εἰς τὴν δίψαν μου ἐπότισάν με ὄξος , καὶ τὴν τῶν ἐπιβουλευσάντων αὐτῷ ἐπὶ τὰ χείρω τροπήν, ἃ καὶ αὐτὸς παρίστησι λέγων·
 σκοτισθήτωσαν οἱ ὀφθαλμοὶ αὐτῶν τοῦ μὴ βλέπειν, καὶ τὸν νῶτον αὐτῶν διαπαντὸς σύγκαμψον , καὶ τὰ ἑξῆς.
 
 
 Καὶ ὁ τεσσαρακοστὸς τέταρτος τῶν υἱῶν Κορὲ τυγχάνων καὶ
 ὑπὲρ τῶν ἀλλοιωθησομένων ἐπιγεγραμμένος ὑπέρ
 
 τε
 τοῦ ἀγαπητοῦ
 
 ὁμοίως καὶ αὐτὸς τὴν περὶ τὸν ἀγαπητὸν τοῦ θεοῦ ἀλλοίωσιν περιέχει ἐν ταὐτῷ καὶ τὴν θεολογίαν αὐτοῦ περιλαβὼν καὶ τῆς ἐξ ἐθνῶν ἐκκλησίας τὴν πρὸς αὐτὸν ἐπιστροφὴν δηλῶν διὰ τό·
 ἄκουσον, θύγατερ, καὶ ἴδε καὶ κλῖνον τὸ οὖς σου , καὶ τὰ ἑξῆς.
 
 
 Ὁ δὲ ἑβδομηκοστὸς ἔνατός ἐστι μὲν τοῦ Ἀσάφ, ὁμοίως δὲ καὶ ἐπιγεγραμμένος τοῦ προτέρου πάλιν λαοῦ τὴν ἐπὶ τὰ χείρω τροπὴν περιέχει λέγων·
 ἄμπελον ἐξ Αἰγύπτου μετῆρας , καὶ τὰ ἑξῆς. καὶ ἔοικεν, ἐπειδὴ τῶν ἀπὸ γῆς ἀνθέων καὶ κρίνων τὸ ὡραῖον καὶ εὐῶδες θᾶττον ἀλλοιοῦται καὶ εἰς φθορὰν μεταβάλλει, τούτου χάριν τὸ Ἑβραϊκὸν περὶ τῶν κρίνων ἢ περὶ τῶν ἀνθέων περιέχειν. διόπερ ἀντὶ τοῦ
 ὑπὲρ τῶν ἀλλοιωθησομένων
 ὁ μὲν Ἀκύλας
 ἐπὶ τοῖς κρίνοις , ὁ δὲ Σύμμαχος
 περὶ τῶν ἀνθέων
 
 ἡρμήνευσαν.

Ὑπὲρ τῶν κρυφίων
 
 
 
 Οἱ ἐπιγεγραμμένοι
 ὑπὲρ τῶν κρυφίων
 
 κρύφιόν τινα καὶ λανθάνοντα πόλεμον καὶ τὴν κατὰ τῶν ἀοράτων καὶ νοητῶν ἐχθρῶν νίκην τοῦ σωτῆρος ἡμῶν περιέχουσιν. 
 
 Ὁ γοῦν ἔνατός φησιν·
 ἐν τῷ ἀποστραφῆναι τὸν ἐχθρόν μου εἰς τὰ ὀπίσω , καὶ τὰ ἑξῆς. οἷς ἐπιφέρει σημαίνων τὴν τῶν ἐθνῶν κλῆσιν·
 ψάλατε τῷ κυρίῳ τῷ κατοικοῦντι ἐν Σιών, ἀναγγείλατε ἐν τοῖς ἔθνεσι τὰ ἐπιτηδεύματα αὐτοῦ . καὶ ὅτι ταῦτα λεληθότως κατὰ τὸν καιρὸν τοῦ πάθους αὐτῷ συνετελέσθη, τὰ τῆς προγραφῆς τοῦ ψαλμοῦ δηλοῖ· ἐπιγέγραπται γὰρ
 ὑπὲρ τῶν κρυφίων τοῦ υἱοῦ , ἀνθ’ οὗ ὁ μὲν Σύμμαχος
 ὑπὲρ τοῦ θανάτου τοῦ υἱοῦ
 
 πεποίηκεν, ὁ δὲ Ἀκύλας
 ὑπὲρ τῆς νεανιότητος . οἷς συμφωνεῖ καὶ τὰ περὶ τῆς ἐκ τοῦ θανάτου ἀναβιώσεως αὐτοῦ διὰ τοῦ ψαλμοῦ σημαινόμενα κατὰ τό·
 ὁ ὑψῶν με ἐκ τῶν πυλῶν τοῦ θανάτου .
 
 
 Καὶ ὁ τεσσαρακοστὸς πέμπτος παραπλησίως
 περὶ τῶν κρυφίων
 
 εἰρημένος τὸν ἀόρατον καὶ νοητὸν πόλεμον παρίστησι λέγων·
 ἐταράχθησαν ἔθνη, ἔκλιναν βασιλεῖαι , καὶ τὰ ἑξῆς. εἶτα ὡς <τοὺς> πάλαι κατακρατοῦντας τῶν ἐθνῶν ἄρχοντας καθελὼν ὑφ’ ἑαυτόν τε πεποιημένος τὰ ἔθνη ἑξῆς ἐπιλέγει·
 ὑψωθήσομαι ἐν τοῖς ἔθνεσιν, ὑψωθήσομαι ἐν τῇ γῇ .

Στηλογραφία
 
 
 
 Οἱ ἐπιγεγραμμένοι
 στηλογραφία
 
 λόγους περιέχουσι μετριότητος καὶ ταπεινοφροσύνης. διόπερ ὁ μὲν Ἀκύλας ἀντὶ τοῦ
 στηλογραφία ,
 ταπεινοῦ τελείου
 
 ἡρμήνευσεν, ὁ δὲ Σύμμαχος
 ταπεινόφρονος καὶ ἀμώμου · εἴτε γὰρ ὁ Δαυὶδ βασιλεὺς ὢν καὶ ἄρχων τοῦ παντὸς Ἰσραὴλ μέτρια καὶ ταπεινὰ φρονῶν τοιαύτας προήκατο φωνάς, εἴτε καὶ ὁ Χριστὸς τοῦ θεοῦ τοιαῦτα ἐθέσπιζε ταπεινοφρονῶν, ὡσπεροῦν διδάσκει διὰ τοῦ·
 μάθετε ἀπ’ ἐμοῦ, ὅτι πρᾶός εἰμι καὶ ταπεινὸς τῇ καρδίᾳ , στήλης ἄξιοι εἶεν ἂν οἱ λόγοι καὶ τῆς εἰς τὸν σύμπαντα αἰῶνα μνήμης, ὅπερ διὰ τῆς στηλογραφίας παρίσταται. 
 
 Νοήσεις δὲ τὸ εἰρημένον ἀπὸ τοῦ πεντηκοστοῦ πέμπτου, ὃς ἐπιγέγραπται
 στη 
 λογραφία
 
 ἢ
 ταπεινοῦ τελείου
 
 ἢ
 ταπεινόφρονος καὶ ἀμώμου , ἐν ᾧ εἴρηται·
 ἐλέ 
 ησόν με, ὁ θεός, ὅτι κατεπάτησέ με ἄνθρωπος ὅλην τὴν ἡμέραν , καὶ τὰ ἑξῆς.
 
 
 Καὶ ὁ πεντηκοστὸς ἕκτος τὴν ἴσην ἔχων προγραφὴν πάλιν τῶν καταπατούντων αὐτὸν μέμνηται λέγων·
 ἔδωκεν εἰς ὄνειδος τοὺς καταπατοῦντάς με .
 
 
 Καὶ τοὺς λοιποὺς δὲ τῶν οὕτως ἐπιγεγραμμένων διελθὼν τῆς ἴσης ἐχομένους εὑρήσεις διανοίας.

Εἰς ἀνάμνησιν τοῦ Δαυίδ
 
 
 
 Οἱ ἐπιγεγραμμένοι
 εἰς ἀνάμνησιν τοῦ Δαυὶδ
 
 ὑπομιμνῄσκειν αὐτὸν ἐοίκασιν τῆς ἐπὶ τοῦ Οὐρίου ἁμαρτίας.
 
 
 Ὁ γοῦν τριακοστὸς ἕβδομος οὕτως ἐπιγεγραμμένος ἐπιλέγει·
 οὐκ ἔστιν εἰρήνη ἐν τοῖς ὀστέοις μου ἀπὸ προσώπου τῶν ἁμαρτιῶν μου , καὶ τὰ ἑξῆς. καὶ δι’ ὅλου δὲ τοῦ ψαλμοῦ τὴν ἐπὶ τῇ πραχθείσῃ αὐτῷ ἁμαρτίᾳ κατάστασιν σημαίνει.
 
 
 Ὡσαύτως δὲ καὶ ἐπὶ τοῦ ἑξηκοστοῦ ἐνάτου
 
 εἰς ἀνάμνησιν
 
 ἐπιγεγραμμένου ἱκετεύει τοῦ θεοῦ τυχεῖν βοηθοῦ.

Προσευχή
 
 
 
 Οἱ ἐπιγεγραμμένοι
 προσευχὴ
 
 μήποτε οὐκ εἰσὶ ψαλμοὶ οὐδὲ ᾠδαὶ οὐδὲ ὕμνοι, ἀλλ’ αὐτὸ τοῦτο ψιλαὶ προσευχαὶ τῇ τῶν εὐξαμένων ἁρμόττουσαι διαθέσει τῇ τε περὶ αὐτοὺς καταστάσει καὶ πᾶσι τοῖς ἐν ἴσῃ διαθέσει τοῖς εἰρημένοις τυγχάνουσιν.

Μὴ διαφθείρῃς, τοῦ Δαυίδ
 
 
 
 Οἱ ἐπιγεγραμμένοι ψαλμοὶ
 μὴ διαφθείρῃς, τοῦ Δαυίδ , ἐφεξῆς εἰσι τρεῖς.
 
 
 Ὧν ὁ πεντηκοστὸς ἕκτος εἴρηται·
 ἐν τῷ αὐτὸν ἀποδιδράσκειν ἀπὸ προσώπου Σαοὺλ εἰς τὸ σπήλαιον·
 
 καὶ μήποτε, ἐπειδήπερ ἐν τῷ σπηλαίῳ κρυπταζομένου τοῦ Δαυὶδ ἐπεισῆλθε Σαοὺλ ἀγνοῶν ἔνδον αὐτοῦ ὄντος καὶ τῶν ἑταίρων τοῦ Δαυὶδ βουλομένων ἀνελεῖν αὐτὸν εἶπεν ὁ Δαυὶδ πρὸς τὸν Ἀβισάθ·
 μὴ διαφθείρῃς αὐτόν , δῆλον δ’ ὅτι τὸν Σαούλ, τούτου χάριν ὡς ἀποδεξαμένου τοῦ θεοῦ τὴν φωνὴν ἀκρότητα ἀνεξικακίας περιέχουσαν ἐν μνήμῃ τῶν οὕτως ἐπιγεγραμμένων ψαλμῶν παρελήφθη.
 
 
 Ὁ δὲ ἑξῆς περιέχων τό·
 μὴ διαφθείρῃς· ὁπότε ἀπέστειλε Σαοὺλ καὶ ἐφύλαξε τὸν οἶκον αὐτοῦ τοῦ θανατῶσαι αὐτόν,
 
 ἔοικε πρόσταγμα περιέχειν τοῦ θεοῦ τοῦ μὴ συγχωροῦντος τοῖς ἀπεσταλμένοις ὑπὸ τοῦ Σαοὺλ διαφθεῖραι τὸν Δαυίδ.
 
 
 Τάχα δ’ ἂν τὴν αὐτὴν ἔχοι διάνοιαν καὶ ὁ ἑβδομηκοστὸς τέταρτος τὸν ὅμοιον τρόπον
 τῷ Ἀσὰφ
 
 ἐπιγεγραμμένος.

Τοῦ σαββάτου
 
 
 
 Ὁ ἐπιγεγραμμένος
 τοῦ σαββάτου
 
 ἐνενηκοστὸς πρῶτος προτροπὴν ἔχει σπουδαίως ἀπαντᾷν εἰς τὰς συνάξεις τῆς μελέτης τῶν θείων μαθημάτων καὶ μετὰ ταῦτα δοξολογίαν. λέγει δ’ οὖν·
 τοῦ ἀναγγέλλειν τὸ πρωῒ τὸ ἔλεός σου καὶ τὴν ἀλήθειάν σου κατὰ νύκτα . καὶ πάλιν·
 πεφυτευμένοι ἐν τῷ οἴκῳ κυρίου ἐν ταῖς αὐλαῖς τοῦ θεοῦ ἡμῶν ἐξανθήσουσιν .

Εἰς ἐξομολόγησιν
 
 
 
 Ὁ ἐνενηκοστὸς ἔνατος ἐπιγεγραμμένος
 εἰς ἐξομολόγησιν
 
 διδάσκει φάσκων
 αὐτὸς ἐποίησεν ἡμᾶς καὶ οὐχ ἡμεῖς
 
 τὴν δύναμιν τῆς ἐξομολογήσεως παριστάς, ὅτι μηδὲν ἡμεῖς ἀφ’ ἑαυτῶν κεκτήμεθα, ἀλλ’ ὅ τί ποτέ ἐστι περὶ ἡμᾶς ἀγαθόν, τοῦτο αὐτὸς ἐποίησεν.

Τῷ Δαυίδ, ὁπότε ἠλλοίωσε τὸ πρόσωπον αὐτοῦ ἐναντίον Ἀβιμέλεχ
 
 
 
 Ὁ τριακοστὸς τρίτος ψαλμὸς ἐπιγεγραμμένος
 τῷ Δαυίδ, ὁπότε ἠλλοίωσε τὸ πρόσ 
 ωπον αὐτοῦ ἐναντίον Ἀβιμέλεχ
 
 ἔοικε τὸν ἐν τῇ πρώτῃ τῶν Βασιλειῶν Ἀχιμέλεχ ὠνομασμένον Ἀβιμέλεχ ἀποκαλεῖν τῶν στοιχείων παρ’ Ἑβραίοις, λέγω δὲ τοῦ Χὰφ καὶ τοῦ Βήθ, πολλὴν ὁμοιότητα σῳζόντων, ὡς κατὰ μηδὲν ἀλλήλων διαλλάττειν ἢ βραχείᾳ κεραίᾳ μόνῃ.
 
 
 Ἔχει δ’ οὖν ἡ ἱστορία οὕτως·
 καὶ ἔρχεται Δαυὶδ εἰς Νομβᾶν πρὸς Ἀχιμέλεχ τὸν ἱερέα. καὶ ἐξέστη Ἀχιμέλεχ τῇ ἀπαντήσει αὐτοῦ καὶ εἶπεν αὐτῷ· τί ὅτι σὺ μόνος καὶ οὐδεὶς μετὰ σοῦ; καὶ εἶπε Δαυίδ· ὁ βασιλεὺς ἐντέταλταί μοι ῥῆμα σήμερον καὶ εἶπέ μοι· μὴ γνώτω μηδεὶς τὸ ῥῆμα, περὶ οὗ ἐγὼ ἀποστέλλω σε καὶ περὶ οὗ ἐγὼ ἐντέταλμαί σοι. καὶ τοῖς παιδαρίοις διαμεμαρτύρημαι ἐν τῷ τόπῳ τῷ λεγομένῳ θεοῦ πίστις, Φελμωνὶ Ἀλμωνί. καὶ νῦν, εἰ εἰσὶν ὑπὸ τὴν χεῖρά σου πέντε ἄρτοι, δὸς εἰς χεῖράς μου τὸ εὑρεθέν. καὶ ἀπεκρίθη ὁ ἀρχιερεὺς τῷ Δαυὶδ καὶ εἶπεν· οὐκ εἰσὶν ἄρτοι βέβηλοι ὑπὸ τὴν χεῖρά μου ἀλλ’ ἢ ἄρτοι ἅγιοι. εἰ εἰσὶν τὰ παιδάρια πεφυλαγμένα ἀπὸ γυναικός, καὶ φάγεται. καὶ ἀπεκρίθη Δαυὶδ τῷ ἀρχ 
 ιερεῖ καὶ εἶπεν αὐτῷ· ἀλλ᾽ ἀπὸ γυναικὸς ἀπεσχήμεθα ἐχθὲς καὶ τρίτην ἡμέραν. ἐν τῷ ἐξελθεῖν με εἰς ὁδὸν γέγονε πάντα παιδάρια ἡγνισμένα, καὶ αὐτὴ ἡ ὁδὸς βέβηλος, διότι σήμερον ἁγιασθήσεται διὰ τὰ σκεύη. καὶ ἔδωκεν αὐτῷ Ἀχι 
 μέλεχ ὁ ἱερεὺς τοὺς ἄρτους τῆς προθέσεως, ὅτι οὐκ ἦν ἐκεῖ ἄρτος ὅτι ἀλλ’ ἢ οἱ ἄρτοι τοῦ προσώπου οἱ ἀφῃρημένοι ἐκ προσώπου κυρίου παρατεθῆναι ἄρτον θερ 
 μόν, ᾗ ἡμέρᾳ ἔλαβεν αὐτούς.
 
 
 
 Ταῦτα μὲν ἡ ἱστορία. ἀντὶ δὲ τοῦ·
 ἐν τῷ τόπῳ τῷ λεγομένῳ θεοῦ πίστις, Φελμωνὶ Ἀλμωνὶ
 
 Ἀκύλας φησι·
 πρὸς τὸν τόπον τόνδε τινὰ τοῦδέ τινος
 ἢ τόνδε τινὰ ἀδέσποτον, ὁ δὲ Σύμμαχος·
 εἰς τὸν δεῖνα τόπον . ἔοικεν οὖν ἡ τοῦ ψαλμοῦ προγραφὴ τὴν ἀλλοίωσιν τοῦ λόγου Δαυὶδ τὴν πρὸς τὸν ἱερέα σημαίνειν διὰ τοῦ φάναι·
 ὁπότε ἠλλοίωσε τὸ πρόσωπον αὐτοῦ ἐναντίον Ἀβιμέλεχ , ἢ τὴν ἀλλοίωσιν τοῦ τρόπου, διὸ κατὰ τὸν Σύμμαχον εἴρηται·
 ὁπότε μετεμόρφωσε τὸν τρόπον αὐτοῦ ἔμπροσθεν Ἀβιμέλεχ·
 
 ὁ δὲ Ἀκύλας·
 ὅτε ἠλλοίωσε τὸ γεῦμα αὐτοῦ ἐναντίον Ἀβιμέλεχ . καὶ ἔοικέ γε κατὰ τούτους σαφέστερον, ὡς διὰ τὴν ἱερὰν τροφὴν τῶν ἄρτων τῆς προθέσεως ἠλλοιωκέναι εἰρῆσθαι τὸ γεῦμα αὐτοῦ. διὸ καὶ προϊὼν ἐν τῷ ψαλμῷ τὴν ἱερὰν, ὡς ἔοικε, τροφὴν αἰνιττόμενός φησι·
 γεύσασθε, καὶ ἴδετε ὅτι χρηστὸς ὁ κύριος . μήποτε οὖν αὐτοῦ γεύσασθαι τοῦ Χριστοῦ παραινῶν τὸ σῶμα αὐτοῦ διὰ τούτων ᾐνίττετο, ὡς καὶ τοῦ νόμου εἰς σύμβολον τοῦ τῆς εὐχαριστίας Χριστοῦ σώματος τοὺς τῆς προθέσεως ἄρτους παρειληφότος. ἔστι δὲ καὶ ἑτέρα ἀλλοίωσις τοῦ Δαυίδ, καθ’ ἣν ἠλλοίωσε τὸ πρόσωπον αὐτοῦ πρὸς Ἀγχοῦς βασιλέα Γὲθ τὸν ἀλλόφυλον μανίαν ὑποκρινάμενος. ἀλλ’ οὐκ ἔοικεν ὁ ψαλμὸς ταύτην ἐπὶ τοῦ παρόντος τὴν ἀλλοίωσιν σημαίνειν.

Ἀνεπίγραφοι
 
 
 Οἱ δὲ μηδέτερα ἐπιγεγραμμένοι τῶν ψαλμῶν, λέγω δὴ μήτε
 ᾠδὴ 
 μήτε
 ὕμνος 
 μήτε
 ψαλμὸς 
 μήτε
 μελῴδημα 
 μήτε
 αἴνεσις 
 μήτε
 προσευχὴ 
 μήτε τι τῶν τοιούτων, ὠφελίμους τινὰς ἐοίκασι διδασκαλίας περιέχειν καὶ λόγους παραινετικοὺς καὶ προτρεπτικοὺς εἰς εὐσεβείας ἀνάληψιν· οἷός ἐστιν ὁ δέκατος, ἐν ᾧ εἴρηται·
 ἐπὶ τῷ κυρίῳ πέποιθα· πῶς ἐρεῖτε τῇ ψυχῇ μου , καὶ τὰ ἑξῆς καὶ ὁ δέκατος τρίτος ὁμοίως λέγων·
 εἶπεν ἄφρων , καὶ τὰ ἑξῆς.
 
 
 Καὶ οἱ λοιποὶ δὲ παραπλησίως λόγους τινὰς διδασκαλικοὺς καὶ πλήρεις ὠφελείας ἐπάγονται. οὐ μὴν ἐν ψαλμοῖς ἢ ἐν ὕμνοις ἢ ἐν ᾠδαῖς κατελέγησαν τῷ μὴ σῴζειν τὸν ὅμοιον τοῖς εἰρημένοις τρόπον, εἰ μὴ ἄρα ἐγράφησαν μὲν καὶ αὐτοί, ὥστε λεχθῆναι διὰ ψαλτηρίου ἢ δι᾽ ᾠδῆς ἢ ὥς τις τῶν εἰρημένων, οὐ συνέβη δὲ καὶ λεχθῆναι αὐτούς, ὥστε ἔχειν ὁμοίαν μὲν τοῖς ψαλμοῖς καὶ ταῖς ᾠδαῖς καὶ ταῖς προσευχαῖς δύναμιν, μὴ ἐπιγράφεσθαι δὲ διὰ τὸ μὴ λεχθῆναι αὐτούς· ἢ μήποτέ τινες μὲν διὰ τὴν προτέραν αἰτίαν, τινὲς δὲ τῆς δευτέρας ἕνεκεν οὐκ ἠξιώθησαν προγραφῆς.
 
 
 Ὁ μὲν γὰρ πεντηκοστὸς πρῶτος οὐδέτερα ὢν τῶν εἰρημένων τὰ περὶ τοῦ Δωὴκ ἐπαγγέλλει λέγων·
 τί ἐγκαυχᾷ ἐν κακίᾳ, ὁ δυνατός , καὶ τὰ ἑξῆς, ἅπερ διὰ τὸ σκυθρωπὸν οὐκ ἂν λεχθείη τῷ τρόπῳ τῶν ψαλμῶν ἢ τῶν ᾠδῶν· ὡς οὐδὲ ὁ πεντηκοστὸς δεύτερος καὶ αὐτὸς λυπηρὰ περιέχων.
 
 
 Ὁ δὲ πεντηκοστὸς τέταρτος, οὗ ἡ ἀρχή·
 ἐνώτισαι, ὁ θεός, τὴν προσευχήν μου , τρόπον περιέχει προσευχῆς, καὶ ὁ εἰκοστὸς ἕκτος λέγων·
 κύριος φωτισ 
 μός μου καὶ σωτήρ μου, τίνα φοβηθήσομαι , καὶ ἑξῆς ἐπιλέγων·
 ᾄσω καὶ ψαλῷ τῷ κυρίῳ,
 
 οὐδὲν ψαλμοῦ διενήνοχεν ἢ ᾠδῆς. ὅμως δ’ οὖν οὐκ ἠξιώθησαν προγραφῆς διὰ τὴν δευτέραν, ὡς εἰκός, αἰτίαν.

Ἐξέλιπον οἱ ὕμνοι Δαυίδ, υἱοῦ Ἰεσσαί
 
 
 
 Τοῦ πρώτου καὶ ἑβδομηκοστοῦ ψαλμοῦ ἐπὶ τέλει τῆς προφητείας περιέχοντος·
 ἐξέλιπον οἱ ὕμνοι Δαυίδ, υἱοῦ Ἰεσσαί , ἐπειδὴ δέ τινες ὑπέλαβον, τέλος τῶν τοῦ Δαυὶδ ὕμνων τὸ λόγιον σημαίνειν, σημειώσῃ, ὅτι μὴ τοῦτο δηλοῖ ἡ τοῦ Ἑβραϊκοῦ διάνοια. ὁ γοῦν Ἀκύλας ἀντὶ τοῦ
 ἐξέλιπον οἱ ὕμνοι Δαυίδ ,
 ἐτε 
 λέσ 
 θησαν προσευχαὶ Δαυῒδ
 
 ἐκδέδωκεν, ὁ δὲ Σύμμαχος
 ἐπετελέσθησαν προσ 
 ευχαὶ Δαυίδ , καὶ ἡ πέμπτη ἔκδοσις
 ἀνεκεφαλαιώθησαν προσευχαὶ Δαυίδ . δι᾽ ὧν παρίσταται τοῖς ἐν τῷ ψαλμῷ περὶ τοῦ Χριστοῦ προφητευομένοις συνῆφθαι τὰ εἰρημένα· ἐπιγέγραπται μὲν γὰρ ὁ ψαλμὸς
 εἰς Σαλομών , ἀναφέρεται δὲ τὰ ἐν αὐτῷ εἴς τε αὐτὸν τὸν Σολομῶνα καὶ τὸν ἐκ σπέρματος αὐτοῦ γενησόμενον υἱὸν αὐτοῦ. διὸ εἴρηται·
 ὁ θεός, τὸ κρῖμά σου τῷ βασιλεῖ δὸς καὶ τὴν δικαιο 
 σύνην σου τῷ υἱῷ τοῦ βασιλέως.
 
 εἶτα ἑξῆς τούτοις ἐπιφέρονται λόγοι τινὲς προφητικοὶ περὶ τοῦ υἱοῦ τοῦ βασιλέως δηλαδὴ ἐκ σπέρματος Σαλομῶντος γενηθησομένου, οἵτινες οὐκ ἐφ’ ἕτερόν τινα ἁρμόζειν δύνανται ἢ ἐπὶ μόνον τὸν Χριστὸν τοῦ θεοῦ. τὸ γὰρ
 κατακυριεύσει ἀπὸ θαλάσσης ἕως θαλάσσης καὶ ἀπὸ ποταμοῦ ἕως περάτων τῆς οἰκουμένης , καὶ τὰ τούτοις παραπλήσια οὔτ’ ἐπ’ αὐτὸν ἀνάγοιτο ἂν τὸν Σαλομῶντα οὐδ’ ἐπὶ τὸν διαδεξάμενον αὐτοῦ τὴν ἀρχὴν Ῥοβοὰμ οὐδ’ ἐφ’ ἕτερον τῶν αὐτοῦ διαδόχων, ἀλλ’ ἐπὶ μόνον τὸν ἡμέτερον σωτῆρα.
 
 
 Ἐπεὶ τοίνυν καὶ τῷ Δαυὶδ δι’ εὐχῆς ἦν ἐπιτελεσθῆναι τὴν ἐκ σπέρματος αὐτοῦ γένεσιν τοῦ Χριστοῦ καὶ τὰ ἐπὶ ταύτῃ προφητευόμενα, ἐν οἷς ἦν τὰ ἐν τῷ προκειμένῳ ψαλμῷ, ὡς ἐπὶ τέλει λέλεκται·
 καὶ ἐνευλογηθήσονται ἐν αὐτῷ πάν 
 τα τὰ ἔθνη , καὶ πάλιν·
 καὶ πληρωθήσεται τῆς δόξης αὐτοῦ πᾶσα ἡ γῆ , εἰκότως ἐπισυνῆπται τούτοις κατὰ μὲν τὸν Ἀκύλαν τὸ
 ἐτελέσθησαν προσευχαὶ Δαυίδ , κατὰ δὲ τὸν Σύμμαχον τὸ
 ἐπετελέσθησαν προσευχαὶ Δαυίδ , κατὰ δὲ τὴν πέμπτην ἔκδοσιν
 ἀνεκεφαλαιώθησαν προσευχαὶ Δαυίδ · αἱ γὰρ προσευχαὶ τοῦ Δαυὶδ ἐν τούτῳ ἀνεκεφαλαιώθησαν ἐν τῷ πάντα τὰ ἔθνη εὐλογηθῆναι διὰ τῆς τοῦ ἐκ σπέρματος αὐτοῦ γεγενημένης ἐπιφανείας τοῦ τῶν ἐθνῶν ἁπάντων σωτῆρος.

Διάψαλμα
 
 Ἐν οἷς ψαλμοῖς τὰ διαψάλματα φέρεται, ἐν τούτοις ὁ Ἀκύλας ἀντὶ τοῦ διαψάλματος πεποίηκεν
 ᾆσμα , ἡ δὲ πέμπτη ἔκδοσις
 διὰ παντός . κατὰ δὲ τὰ παρ’ ἡμῖν ἀντίγραφα καὶ κατὰ Σύμμαχον ἔοικε μουσικοῦ τινος μέλους ἢ ῥυθμοῦ τροπῆς γενομένης ἡ τοῦ διαψάλματος παρακεῖσθαι παρασημείωσις· πολλάκις δὲ καὶ διανοίας ἐναλλαγὴ γίνεται ἐν τοῖς διαψάλμασιν, ἤδη δέ ποτε καὶ προσώπου μεταβολή.

Εἰς τὸ τέλος ψαλμὸς τῷ Δαυίδ
 
 
 
 Οἰηθείη μὲν ἄν τις πάντας τοὺς ἐπιγεγραμμένους
 ψαλμοὺς
 
 διὰ κρούσεως ὀργάνου μουσικοῦ τοῦ καλουμένου ψαλτηρίου ἀποδεδόσθαι. ἀλλ’ ἐπεὶ κατὰ τὸν Ἀκύλαν διὰ πάσης τῆς βίβλου, ἐν ὅσοις ἐπιγέγραπται κατὰ τοὺς Ἑβδομήκοντα
 ψαλμóς , ἐν τούτοις
 μελῴδημα
 
 ἐκδέδοται, κατὰ δὲ τὸν Σύμμαχον
 ᾠδὴ
 
 ἢ
 ᾆσμα , τούτου χάριν ἀναγκαίως ἐσημειωσάμην, ὡς ἂν μή τις νομίσῃ, διὰ τοῦ μουσικοῦ ὀργάνου πάντας τοὺς παρ᾽ ἡμῖν ψαλμοὺς ἐπιγεγραμμένους εἰρῆσθαι.
 
 
 Οὐδὲ γὰρ ἂν ἔχοι λόγον τὸν πεντηκοστόν, φέρε, ἐπιγεγραμμένον
 εἰς τὸ τέλος· ψαλμὸς τῷ Δαυίδ , διὰ ψαλτηρίου εἰρῆσθαι· μουσικὰ γοῦν ἐν πένθει ἄκαιρος διήγησις. πῶς γὰρ οἷόν τε ἦν ἐλεγχθέντα ἐπὶ δεινῷ πλημμελήματι τὸν Δαυὶδ οὐ τῆς τυχούσης ἀγανακτήσεως τοῦ θεοῦ κατ’ αὐτοῦ γενομένης καὶ ἀπειλῆς διὰ τοῦ προφήτου ὡς ἐν εὐθυμίας καιρῷ ψαλτήριον ἀναλαβόντα τρυφῆς καὶ εὐφροσύνης σύμβολα ἐπιτελεῖν; τί δὲ ψαλτηρίου περιέχουσιν οἰκεῖον οἱ λόγοι, οὐχὶ δὲ ὀλοφυρμοῦ καὶ ἀποκλαύσεως, οὓς εἰκὸς μετά τινος πενθικοῦ μέλους, οὐ μὴν μετὰ τοῦ ὀργάνου εἰρῆσθαι;
 
 
 Ταὐτὸν δ’ ἂν εἴποις καὶ ἐπὶ τοῦ τρίτου, ὃς ἐπιγέγραπται
 ψαλμὸς τῷ Δαυίδ, ὁπότε ἀπεδίδρασκεν ἀπὸ προσώπου Ἀβεσσαλὼμ τοῦ υἱοῦ αὐτοῦ · ἐπιστήσεις γάρ, εἰ ἐν τοιαύτῃ τυγχάνων συμφορᾷ, καθ’ ἣν ἐκπεπτώκει μὲν τῆς βασιλείας, ἠλαύνετο δὲ πρὸς τοῦ υἱοῦ, μουσικοῖς ἐσχόλαζεν. λόγον δ’ ἂν ἔχοι, <εἰ> πρὸς τὸν θεὸν καὶ ταύτην ἀναπέμπων τὴν ἱκεσίαν μετά τινος μέλους αὐτὴν προηνέγκατο καταλλήλου τῷ καιρῷ. διὸ
 μελῴδημα
 
 καὶ
 ᾠδὴν
 
 οἱ λοιποὶ καὶ ἐν τῇ τούτων προγραφῇ πεποιήκασιν.
 
 
 Τοὺς λοιποὺς δὲ τῶν ὁμοίως ἐπιγεγραμμένων παραπλησίως τοῖς εἰρημένοις κατὰ σεαυτὸν ἐπισκέψῃ.

Εἰς τὸ τέλος, ἐν ὕμνοις
 
 
 
 Ὅσοι εἰσὶν
 ἐν ὕμνοις
 
 ἐπιγεγραμμένοι, ἐπὶ τούτων ἀντὶ τοῦ
 ἐν ὕμνοις 
 ὁ μὲν Ἀκύλας
 ἐν ψαλμοῖς , ὁ δὲ Σύμμαχος
 διὰ ψαλτηρίου
 
 ἐκδέδωκεν, ὥστε κατὰ τὴν αὐτῶν ἑρμηνείαν μόνους εἶναι τούτους διὰ τοῦ μουσικοῦ ὀργάνου μελῳδηθέντας.
 
 
 Καὶ ἔχει γε λόγον, τὸν τέταρτον ψαλμὸν
 ἐν ὕμνοις
 
 ἐπιγεγραμμένον δι’ ὀργάνου κεκροῦσθαι· ἐπειδὴ γὰρ ὁ τρίτος εἴρητο
 τῷ Δαυίδ, ἡνίκα ἀπεδίδρασκεν ἀπὸ προσώπου Ἀβεσσαλὼμ τοῦ υἱοῦ αὐτοῦ , εἰκότως ὁ τέταρτος, τὰ νικητήρια περιέχων τοῦ πρὸς τὸν υἱὸν πολέμου, ὁμοῦ καὶ
 εἰς τὸ τέλος , ὁμοῦ καὶ
 ἐν ὕμ 
 νοις
 
 ἐπιγέγραπται. διόπερ ὁ Σύμμαχος ἀντὶ τοῦ
 εἰς τὸ τέλος ,
 ἐπινίκιον , ὁ δὲ Ἀκύλας
 τῷ νικοποιῷ
 
 ἐκδεδώκασιν.
 
 
 Σῴζει δὲ τὴν ἀποδοθεῖσαν θεωρίαν τὰ ἐπιλεγόμενα, ἐν οἷς φησιν·
 ἐν τῷ ἐπι 
 καλεῖσθαί με, εἰσήκουσέ μου, ὁ θεὸς τῆς δικαιοσύνης μου , καὶ τὰ ἑξῆς. ἥρμοζεν οὖν ταῦτα ὡς ἐν ἐπινικίοις καὶ διὰ μουσικῶν ὀργάνων ἀνακρουσθῆναι. ὁ δὲ τρίτος οὐκ ἐπεγέγραπτο
 εἰς τὸ τέλος · οὐ γὰρ ἦν πως
 ἐπινίκιος , ἀλλ’ οὐδὲ τοῦ πολέμου τέλος εἰληφότος εἴρητο.
 
 
 Σκέψαι δὲ καὶ ἐπὶ τοῦ ἕκτου, μήποτε ἐπειδὴ μετὰ τὰ πρῶτα τοῦ ψαλμοῦ ἐν τοῖς τελευταίοις ἐπιφέρει λέγων·
 ἤκουσε κύριος τῆς φωνῆς τοῦ κλαυθμοῦ μου, εἰσήκουσε κύριος τῆς δεήσεώς μου, κύριος τὴν προσευχήν μου προσ 
 εδέ 
 ξατο , εἰκότως αὐτὸς
 ἐπινίκιος 
 καὶ
 διὰ ψαλτηρίου , παρὰ δὲ τοῖς Ἑβδομήκοντα
 εἰς τὸ τέλος 
 καὶ
 ἐν ὕμνοις
 
 ἐπιγέγραπται.
 
 
 Ἀλλὰ καὶ ὁ πεντηκοστὸς τρίτος πρὸ τῆς εἰς τὸν Οὐρίαν ἁμαρτίας εἰρημένος τῷ Δαυὶδ
 ἐν τῷ ἐλθεῖν τοὺς Ζιφαίους καὶ εἰπεῖν τῷ Σαούλ· οὐκ ἰδοὺ Δαυὶδ κέκρυπται παρ’ ἡμῖν , ὡς ἂν τῶν διαβεβληκότων αὐτὸν τῷ Σαοὺλ μηδὲν ἰσχυκότων,
 ἐν ὕμνοις
 
 μὲν παρ’ ἡμῖν, παρὰ δὲ τοῖς λοιποῖς
 διὰ ψαλτηρίου
 
 καὶ
 ἐν ψαλμοῖς 
 καὶ
 τῷ νικοποιῷ
 
 καὶ
 ἐπινίκιος
 
 ἐπιγέγραπται.
 
 
 Τὸν ὅμοιον δὲ τρόπον ἐπιστήσεις καὶ τοῖς λοιποῖς, ὅσοι τῆς ὁμοίας ἠξίωνται προγραφῆς.

Ὁμολογουμένως οἱ πλείους τῶν μετὰ τὸν πεντηκοστὸν ψαλμὸν μακρῷ πρόσθεν εἴρηνται τοῦ πεντηκοστοῦ. καὶ αὐτὸς δὲ ὁ πεντηκοστὸς εἴρηται πρὸ τοῦ χρόνου τοῦ κατὰ τὸν τρίτον, ὃς ἐλέχθη
 τῷ Δαυίδ, ἡνίκα ἀπεδίδρασκεν ἀπὸ προσώπου Ἀβεσσαλὼμ τοῦ υἱοῦ αὐτοῦ . ἦν δ’ οὗτος χρόνος ὁ μετὰ τὴν τοῦ πεντηκοστοῦ ἐξομολόγησιν.
 
 
 Τὶ οὖν ἆρα τοιαύτην περιέχει τάξιν;
 
 
 Ὁ μέν τις εἴποι, ἔχειν τινὰ τῶν ἀριθμῶν ἕκαστον δύναμιν κατὰ λόγους ἀριθμητικοὺς θεωρουμένην, οἷον, ὡς ἐπὶ παραδείγματος, τετιμῆσθαι μὲν τὴν ἑβδομάδα ἐν τῇ θείᾳ γραφῇ διά τινας λόγους· ἐν γὰρ ἑπτὰ ἡμέραις τὸ Σάββατον ἠξίωται προνομίας καὶ ἐν ἑπτὰ ἑβδομάσιν ἡ πεντηκοστὴ ἔν τε μησὶν ὁ ἕβδομος μὴν ἔν τε ἐνιαυτοῖς τὸ ἕβδομον ἔτος καὶ ἐν πολυπλασιασμῷ τῆς ἐν τοῖς ἐνιαυτοῖς ἑβδομάδος ὁ Ἰωβηλαῖος ἐξ ἑπτὰ ἑβδομάδων ἐτῶν συμπληρούμενος. ἔμπαλιν δὲ τούτοις εἰς ἀκάθαρτον ἀριθμὸν ἡ δυὰς παρείληπται. εἴρηται γοῦν τῷ Νῶε·
 εἰσάξεις εἰς τὴν κιβωτὸν τῶν μὲν καθαρῶν ζῴων ἑπτὰ ἑπτὰ, τῶν δὲ ἀκαθάρτων δύο δύο . καὶ τὴν μονάδα δὲ πολὺ πρότερον τήν τε πρώτην αὐτὴν καὶ τὴν ἐν δεκάσιν καὶ τὴν ἐν ἑκατοντάσιν κατά τινας οὐ τοὺς τυχόντας λόγους, ὡς αὖ πάλιν τὴν τριάδα καὶ τὴν πεντάδα καὶ τὴν ἑβδομάδα καὶ τοὺς λοιποὺς τῶν ἀριθμῶν παραπλησίως. κατὰ τοῦτον τοιγαροῦν τὸν λόγον ἑκάστῳ ἀριθμῷ οἰκείως ἐφηρμόσθαι τοὺς ψαλμούς, ὥστε τῷ πεντηκοστῷ ἀριθμῷ κατάλληλον γεγονέναι τὴν τοῦ Δαυὶδ ἐξομολόγησιν διὰ τὸν περὶ τῆς πεντηκονταετερίδος νόμον, ἐν ᾧ νενομοθέτηται χρεῶν ἀφέσεις ποιεῖσθαι, ὡς διὰ ταῦτα μὴ τοῖς χρόνοις ἐξηκολουθηκέναι τὴν τῶν ψαλμῶν τάξιν, ἀλλὰ τῇ τῶν ἀριθμῶν δυνάμει.
 
 
 Ἕτερος δ’ ἂν εἴποι, μηδὲν μὲν τοιοῦτο περίεργον περιέχειν τὴν βίβλον, ἁπλῆν δὲ συναγωγὴν κατὰ τὸ αὐτὸ ᾠδῶν ὁμοῦ καὶ ψαλμῶν καὶ τῶν λοιπῶν σποράδην ἀναγεγραμμένων ἤτοι Ἔσδρα καὶ ταῦτα μετὰ τῶν ἄλλων γραφῶν ἀπομνημονεύσαντος ἢ καὶ τῶν παρ’ Ἑβραίοις παλαιῶν σοφῶν κατὰ τὸ προσπεσὸν ἑκάστου τῇ μνήμῃ συλλεξαμένων τοὺς ἐμφερομένους ὡς ἔτυχέν τε τὴν ἔκθεσιν αὐτῶν ἁπλουστέρᾳ διανοίᾳ πεποιημένων.