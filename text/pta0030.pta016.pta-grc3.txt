Προσελθών τις ἀνὴρ εὐλαβὴς τῷ ἐπισκόπῳ αὐτοῦ παρεκάλει αὐτὸν λέγων μετὰ τὴν
 ἀπόλυσιν τῆς ἁγίας κυρίου ἐκκλησίας ἐν ἡμέρᾳ κυριακῆς· Δέομαί σου, δέσποτα, τίνος
 ἕνεκεν ἡμῖν ἀναγκαῖον ἐστὶν τὸ φυλάττειν τὴν ἁγίαν κυριακὴν καὶ μὴ ἐργάζεσθαι,
 ποῖον κέρδος ἔχωμεν μὴ ἐργαζόμενοι; Ὁ δὲ μακάριος ἐπίσκοπος ἤρξατο λέγειν αὐτῷ·
 ἄκουσον, τέκνον, καὶ ἐρῶ σοι περὶ πάντων τῶν γινομένων ἐν τῇ ἁγίᾳ κυριακῇ κἄν τε
 ἀγαθῶν κἄν τε πονηρῶν. τὸ φυλάττειν ἡμᾶς τὴν ἁγίαν κυριακὴν καὶ μὴ ἐργάζεσθαι
 τοῦτο ἐστιν· ὅτε παραδίδου ὁ Ἰησοῦς τοῖς μαθηταῖς αὐτοῦ τὸ μυστήριον, λαβὼν τὸν
 ἄρτον εὐλόγησεν, καὶ κλάσας ἔδωκεν αὐτοῖς λέγων· τοῦτό μού ἐστιν τὸ σῶμα τὸ ὑπὲρ
 ὑμῶν κλώμενον εἰς ἄφεσιν ἁμαρτιῶν, ὁμοίως δὲ καὶ τὸ ποτήριον κεράσας, εἶπεν· τοῦτό
 μού ἐστιν τὸ αἷμα τὸ ὑπὲρ πολλῶν ἐκχυνόμενον εἰς ἄφεσιν ἁμαρτιῶν, τοῦτο ποιεῖτε
 εἰς τὴν ἐμὴν ἀνάμνησιν. Ἀνάμνησις οὖν τοῦ κυρίου ἐστὶν ἡ ἡμέρα τοιαύτη, διὸ καὶ
 κυριακὴ ἐκλήθη. Πρὸ γὰρ τοῦ δεσποτικοῦ πάθους, οὐκ ἐλέγετο κυριακὴ ἀλλὰ πρώτη
 ἡμέρα· ἐν αὐτῇ γὰρ τὴν ἀρχὴν τῆς κοσμοποιΐας ὁ κύριος ἡμῶν ἤρξατο,
 
 καὶ ἐν αὐτῇ τῇ ἡμέρᾳ τὴν ἀρχὴν τῆς ἀναστάσεως ἐδωρήσατο τοῖς πᾶσιν. Ἐν ταύτῃ τῇ
 ἡμέρᾳ τὴν τῶν θείων μυστηρίων λειτουργίαν ἐκελεύσθημεν ἐπιτελεῖν. ἀρχὴ οὖν πάσης
 ἀγαθωσύνης γέγονεν ἡ ἡμέρα αὕτη· ἀρχὴ κτίσεως κόσμου, ἀρχὴ ἑβδομάδος, ἀρχὴ
 ἀναστάσεως, τρεῖς ἀρχὰς ἔχουσα ἡ ἡμέρα αὕτη· τριάδος ἀγαθῆς δηλοῖ τὴν ἀρχὴν.