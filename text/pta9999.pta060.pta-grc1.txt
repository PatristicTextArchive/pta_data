Καὶ ἦν ἀνὴρ οἰκῶν ἐν Βαβυλῶνι, καὶ ὄνομα αὐτῷ Ιωακιμ.

καὶ 
 ἔλαβεν γυναῖκα, ᾗ ὄνομα Σουσαννα θυγάτηρ Χελκιου, καλὴ σφόδρα 
 καὶ φοβουμένη τὸν κύριον·

καὶ οἱ γονεῖς αὐτῆς δίκαιοι καὶ ἐδίδαξαν
 τὴν θυγατέρα αὐτῶν κατὰ τὸν νόμον Μωυσῆ.

καὶ ἦν Ιωακιμ 
 πλούσιος σφόδρα, καὶ ἦν αὐτῷ παράδεισος γειτνιῶν τῷ οἴκῳ αὐτοῦ·
 καὶ πρὸς αὐτὸν προσήγοντο οἱ Ιουδαῖοι διὰ τὸ εἶναι αὐτὸν 
 ἐνδοξότερον πάντων.

καὶ ἀπεδείχθησαν δύο πρεσβύτεροι ἐκ τοῦ 
 λαοῦ κριταὶ ἐν τῷ ἐνιαυτῷ ἐκείνῳ, περὶ ὧν ἐλάλησεν ὁ δεσπότης
 ὅτι Ἐξῆλθεν ἀνομία ἐκ Βαβυλῶνος ἐκ πρεσβυτέρων κριτῶν,
 οἳ ἐδόκουν κυβερνᾶν τὸν λαόν.

οὗτοι προσεκαρτέρουν ἐν 
 τῇ οἰκίᾳ Ιωακιμ, καὶ ἤρχοντο πρὸς αὐτοὺς πάντες οἱ κρινόμενοι.

καὶ ἐγένετο ἡνίκα ἀπέτρεχεν ὁ λαὸς μέσον ἡμέρας, εἰσεπορεύετο 
 Σουσαννα καὶ περιεπάτει ἐν τῷ παραδείσῳ τοῦ ἀνδρὸς αὐτῆς.

καὶ 
 ἐθεώρουν αὐτὴν οἱ δύο πρεσβύτεροι καθ’ ἡμέραν εἰσπορευομένην 
 καὶ περιπατοῦσαν καὶ ἐγένοντο ἐν ἐπιθυμίᾳ αὐτῆς.

καὶ διέστρεψαν 
 τὸν ἑαυτῶν νοῦν καὶ ἐξέκλιναν τοὺς ὀφθαλμοὺς αὐτῶν τοῦ μὴ 
 βλέπειν εἰς τὸν οὐρανὸν μηδὲ μνημονεύειν κριμάτων δικαίων.

καὶ 
 ἦσαν ἀμφότεροι κατανενυγμένοι περὶ αὐτῆς καὶ οὐκ ἀνήγγειλαν 
 ἀλλήλοις τὴν ὀδύνην αὐτῶν,

ὅτι ᾐσχύνοντο ἀναγγεῖλαι τὴν ἐπιθυμίαν
 αὐτῶν ὅτι ἤθελον συγγενέσθαι αὐτῇ.

καὶ παρετηροῦσαν 
 φιλοτίμως καθ’ ἡμέραν ὁρᾶν αὐτήν.

καὶ εἶπαν ἕτερος τῷ ἑτέρῳ 
 Πορευθῶμεν δὴ εἰς οἶκον, ὅτι ἀρίστου ὥρα ἐστίν· καὶ ἐξελθόντες 
 διεχωρίσθησαν ἀπ’ ἀλλήλων·

καὶ ἀνακάμψαντες ἦλθον ἐπὶ τὸ 
 αὐτὸ καὶ ἀνετάζοντες ἀλλήλους τὴν αἰτίαν ὡμολόγησαν τὴν ἐπιθυμίαν
 αὐτῶν· καὶ τότε κοινῇ συνετάξαντο καιρὸν ὅτε αὐτὴν δυνήσονται
 εὑρεῖν μόνην.

καὶ ἐγένετο ἐν τῷ παρατηρεῖν αὐτοὺς 
 ἡμέραν εὔθετον εἰσῆλθέν ποτε καθὼς ἐχθὲς καὶ τρίτης ἡμέρας μετὰ 
 δύο μόνων κορασίων καὶ ἐπεθύμησε λούσασθαι ἐν τῷ παραδείσῳ, 
 ὅτι καῦμα ἦν·

καὶ οὐκ ἦν οὐδεὶς ἐκεῖ πλὴν οἱ δύο πρεσβύτεροι 
 κεκρυμμένοι καὶ παρατηροῦντες αὐτήν.

καὶ εἶπεν τοῖς κορασίοις 
 Ἐνέγκατε δή μοι ἔλαιον καὶ σμῆγμα καὶ τὰς θύρας τοῦ παραδείσου 
 κλείσατε, ὅπως λούσωμαι.

καὶ ἐποίησαν καθὼς εἶπεν καὶ ἀπέκλεισαν
 τὰς θύρας τοῦ παραδείσου καὶ ἐξῆλθαν κατὰ τὰς πλαγίας θύρας 
 ἐνέγκαι τὰ προστεταγμένα αὐταῖς καὶ οὐκ εἴδοσαν τοὺς πρεσβυτέρους,
 ὅτι ἦσαν κεκρυμμένοι.

καὶ ἐγένετο ὡς ἐξήλθοσαν τὰ κοράσια,
 καὶ ἀνέστησαν οἱ δύο πρεσβῦται καὶ ἐπέδραμον αὐτῇ

καὶ 
 εἶπον Ἰδοὺ αἱ θύραι τοῦ παραδείσου κέκλεινται, καὶ οὐδεὶς θεωρεῖ 
 ἡμᾶς, καὶ ἐν ἐπιθυμίᾳ σού ἐσμεν· διὸ συγκατάθου ἡμῖν καὶ γενοῦ 
 μεθ’ ἡμῶν·

εἰ δὲ μή, καταμαρτυρήσομέν σου ὅτι ἦν μετὰ σοῦ 
 νεανίσκος καὶ διὰ τοῦτο ἐξαπέστειλας τὰ κοράσια ἀπὸ σοῦ.

καὶ 
 ἀνεστέναξεν Σουσαννα καὶ εἶπεν Στενά μοι πάντοθεν· ἐάν τε γὰρ 
 τοῦτο πράξω, θάνατός μοί ἐστιν, ἐάν τε μὴ πράξω, οὐκ ἐκφεύξομαι
 τὰς χεῖρας ὑμῶν·

αἱρετόν μοί ἐστιν μὴ πράξασαν ἐμπεσεῖν 
 εἰς τὰς χεῖρας ὑμῶν ἢ ἁμαρτεῖν ἐνώπιον κυρίου.

καὶ ἀνεβόησεν 
 φωνῇ μεγάλῃ Σουσαννα, ἐβόησαν δὲ καὶ οἱ δύο πρεσβῦται κατέναντι
 αὐτῆς.

καὶ δραμὼν ὁ εἷς ἤνοιξεν τὰς θύρας τοῦ παραδείσου.

ὡς δὲ ἤκουσαν τὴν κραυγὴν ἐν τῷ παραδείσῳ οἱ ἐκ τῆς 
 οἰκίας, εἰσεπήδησαν διὰ τῆς πλαγίας θύρας ἰδεῖν τὸ συμβεβηκὸς 
 αὐτῇ.

ἡνίκα δὲ εἶπαν οἱ πρεσβῦται τοὺς λόγους αὐτῶν, κατῃσχύνθησαν
 οἱ δοῦλοι σφόδρα, ὅτι πώποτε οὐκ ἐρρέθη λόγος τοιοῦτος 
 περὶ Σουσαννης.

Καὶ ἐγένετο τῇ ἐπαύριον ὡς συνῆλθεν ὁ λαὸς πρὸς τὸν ἄνδρα 
 αὐτῆς Ιωακιμ, ἦλθον οἱ δύο πρεσβῦται πλήρεις τῆς ἀνόμου ἐννοίας 
 κατὰ Σουσαννης τοῦ θανατῶσαι αὐτὴν

καὶ εἶπαν ἔμπροσθεν τοῦ 
 λαοῦ Ἀποστείλατε ἐπὶ Σουσανναν θυγατέρα Χελκιου, ἥ ἐστιν γυνὴ
 Ιωακιμ· οἱ δὲ ἀπέστειλαν.

καὶ ἦλθεν αὐτὴ καὶ οἱ γονεῖς αὐτῆς 
 καὶ τὰ τέκνα αὐτῆς καὶ πάντες οἱ συγγενεῖς αὐτῆς·

ἡ δὲ Σουσαννα
 ἦν τρυφερὰ σφόδρα καὶ καλὴ τῷ εἴδει.

οἱ δὲ παράνομοι 
 ἐκέλευσαν ἀποκαλυφθῆναι αὐτήν, ἦν γὰρ κατακεκαλυμμένη, ὅπως 
 ἐμπλησθῶσιν τοῦ κάλλους αὐτῆς·

ἔκλαιον δὲ οἱ παρ’ αὐτῆς καὶ 
 πάντες οἱ ἰδόντες αὐτήν.

ἀναστάντες δὲ οἱ δύο πρεσβῦται ἐν 
 μέσῳ τῷ λαῷ ἔθηκαν τὰς χεῖρας ἐπὶ τὴν κεφαλὴν αὐτῆς·

ἡ δὲ 
 κλαίουσα ἀνέβλεψεν εἰς τὸν οὐρανόν, ὅτι ἦν ἡ καρδία αὐτῆς πεποιθυῖα
 ἐπὶ τῷ κυρίῳ.

εἶπαν δὲ οἱ πρεσβῦται Περιπατούντων 
 ἡμῶν ἐν τῷ παραδείσῳ μόνων εἰσῆλθεν αὕτη μετὰ δύο παιδισκῶν 
 καὶ ἀπέκλεισεν τὰς θύρας τοῦ παραδείσου καὶ ἀπέλυσεν τὰς παιδίσκας·

καὶ ἦλθεν πρὸς αὐτὴν νεανίσκος, ὃς ἦν κεκρυμμένος, 
 καὶ ἀνέπεσε μετ’ αὐτῆς.

ἡμεῖς δὲ ὄντες ἐν τῇ γωνίᾳ τοῦ παραδείσου
 ἰδόντες τὴν ἀνομίαν ἐδράμομεν ἐπ’ αὐτούς·

καὶ ἰδόντες 
 συγγινομένους αὐτοὺς ἐκείνου μὲν οὐκ ἠδυνήθημεν ἐγκρατεῖς γενέσθαι
 διὰ τὸ ἰσχύειν αὐτὸν ὑπὲρ ἡμᾶς καὶ ἀνοίξαντα τὰς θύρας 
 ἐκπεπηδηκέναι,

ταύτης δὲ ἐπιλαβόμενοι ἐπηρωτῶμεν, τίς ἦν ὁ
 νεανίσκος, 
 καὶ οὐκ ἠθέλησεν ἀναγγεῖλαι ἡμῖν.

ταῦτα μαρτυροῦμεν. 
 καὶ ἐπίστευσεν αὐτοῖς ἡ συναγωγὴ ὡς πρεσβυτέροις τοῦ λαοῦ καὶ 
 κριταῖς καὶ κατέκριναν αὐτὴν ἀποθανεῖν.

ἀνεβόησεν δὲ φωνῇ μεγάλῃ
 Σουσαννα καὶ εἶπεν Ὁ θεὸς ὁ αἰώνιος ὁ τῶν κρυπτῶν γνώστης
 ὁ εἰδὼς τὰ πάντα πρὶν γενέσεως αὐτῶν,

σὺ ἐπίστασαι ὅτι 
 ψευδῆ μου κατεμαρτύρησαν· καὶ ἰδοὺ ἀποθνῄσκω μὴ ποιήσασα 
 μηδὲν ὧν οὗτοι ἐπονηρεύσαντο κατ’ ἐμοῦ.

Καὶ εἰσήκουσεν κύριος τῆς φωνῆς αὐτῆς.

καὶ ἀπαγομένης 
 αὐτῆς ἀπολέσθαι ἐξήγειρεν ὁ θεὸς τὸ πνεῦμα τὸ ἅγιον παιδαρίου 
 νεωτέρου, ᾧ ὄνομα Δανιηλ,

καὶ ἐβόησεν φωνῇ μεγάλῃ Καθαρὸς 
 ἐγὼ ἀπὸ τοῦ αἵματος ταύτης.

ἐπέστρεψεν δὲ πᾶς ὁ λαὸς πρὸς 
 αὐτὸν καὶ εἶπαν Τίς ὁ λόγος οὗτος, ὃν σὺ λελάληκας;

ὁ δὲ στὰς 
 ἐν μέσῳ αὐτῶν εἶπεν Οὕτως μωροί, οἱ υἱοὶ Ισραηλ; οὐκ ἀνακρίναντες
 οὐδὲ τὸ σαφὲς ἐπιγνόντες κατεκρίνατε θυγατέρα Ισραηλ;

ἀναστρέψατε εἰς τὸ κριτήριον· ψευδῆ γὰρ οὗτοι κατεμαρτύρησαν 
 αὐτῆς.

καὶ ἀνέστρεψεν πᾶς ὁ λαὸς μετὰ σπουδῆς. καὶ εἶπαν αὐτῷ
 οἱ πρεσβύτεροι Δεῦρο κάθισον ἐν μέσῳ ἡμῶν καὶ ἀνάγγειλον 
 ἡμῖν· ὅτι σοὶ δέδωκεν ὁ θεὸς τὸ πρεσβεῖον.

καὶ εἶπεν πρὸς αὐτοὺς
 Δανιηλ Διαχωρίσατε αὐτοὺς ἀπ’ ἀλλήλων μακράν, καὶ ἀνακρινῶ
 αὐτούς.

ὡς δὲ διεχωρίσθησαν εἷς ἀπὸ τοῦ ἑνός, ἐκάλεσεν 
 τὸν ἕνα αὐτῶν καὶ εἶπεν πρὸς αὐτόν Πεπαλαιωμένε ἡμερῶν κακῶν,
 νῦν ἥκασιν αἱ ἁμαρτίαι σου, ἃς ἐποίεις τὸ πρότερον

κρίνων 
 κρίσεις ἀδίκους καὶ τοὺς μὲν ἀθῴους κατακρίνων ἀπολύων δὲ 
 τοὺς αἰτίους, λέγοντος τοῦ κυρίου Ἀθῷον καὶ δίκαιον οὐκ ἀποκτενεῖς·

νῦν οὖν ταύτην εἴπερ εἶδες, εἰπόν Ὑπὸ τί δένδρον εἶδες
 αὐτοὺς ὁμιλοῦντας ἀλλήλοις; ὁ δὲ εἶπεν Ὑπὸ σχῖνον.

εἶπεν 
 δὲ Δανιηλ Ὀρθῶς ἔψευσαι εἰς τὴν σεαυτοῦ κεφαλήν· ἤδη γὰρ 
 ἄγγελος τοῦ θεοῦ λαβὼν φάσιν παρὰ τοῦ θεοῦ σχίσει σε μέσον.

καὶ μεταστήσας αὐτὸν ἐκέλευσεν προσαγαγεῖν τὸν ἕτερον· καὶ 
 εἶπεν αὐτῷ Σπέρμα Χανααν καὶ οὐκ Ιουδα, τὸ κάλλος ἐξηπάτησέν 
 σε, καὶ ἡ ἐπιθυμία διέστρεψεν τὴν καρδίαν σου·

οὕτως ἐποιεῖτε 
 θυγατράσιν Ισραηλ, καὶ ἐκεῖναι φοβούμεναι ὡμίλουν ὑμῖν, ἀλλ’ οὐ 
 θυγάτηρ Ιουδα ὑπέμεινεν τὴν ἀνομίαν ὑμῶν·

νῦν οὖν λέγε μοι 
 Ὑπὸ τί δένδρον κατέλαβες αὐτοὺς ὁμιλοῦντας ἀλλήλοις; ὁ δὲ εἶπεν
 Ὑπὸ πρῖνον.

εἶπεν δὲ αὐτῷ Δανιηλ Ὀρθῶς ἔψευσαι καὶ σὺ 
 εἰς τὴν σεαυτοῦ κεφαλήν· μένει γὰρ ὁ ἄγγελος τοῦ θεοῦ τὴν ῥομφαίαν
 ἔχων πρίσαι σε μέσον, ὅπως ἐξολεθρεύσῃ ὑμᾶς.

καὶ ἀνεβόησεν
 πᾶσα ἡ συναγωγὴ φωνῇ μεγάλῃ καὶ εὐλόγησαν τῷ θεῷ 
 τῷ σῴζοντι τοὺς ἐλπίζοντας ἐπ’ αὐτόν.

καὶ ἀνέστησαν ἐπὶ τοὺς
 δύο πρεσβύτας, ὅτι συνέστησεν αὐτοὺς Δανιηλ ἐκ τοῦ στόματος 
 αὐτῶν ψευδομαρτυρήσαντας, καὶ ἐποίησαν αὐτοῖς ὃν τρόπον ἐπονηρεύσαντο
 τῷ πλησίον,

ποιῆσαι κατὰ τὸν νόμον Μωυσῆ, καὶ 
 ἀπέκτειναν αὐτούς· καὶ ἐσώθη αἷμα ἀναίτιον ἐν τῇ ἡμέρᾳ ἐκείνῃ.

Χελκιας δὲ καὶ ἡ γυνὴ αὐτοῦ ᾔνεσαν τὸν θεὸν περὶ τῆς θυγατρὸς
 αὐτῶν Σουσαννας μετὰ Ιωακιμ τοῦ ἀνδρὸς αὐτῆς καὶ τῶν 
 συγγενῶν πάντων, ὅτι οὐχ εὑρέθη ἐν αὐτῇ ἄσχημον πρᾶγμα.

καὶ 
 Δανιηλ ἐγένετο μέγας ἐνώπιον τοῦ λαοῦ ἀπὸ τῆς ἡμέρας ἐκείνης 
 καὶ ἐπέκεινα.