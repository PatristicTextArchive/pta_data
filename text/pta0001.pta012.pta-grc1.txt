Πάλιν ἑορτὴ τῇ ἐκκλησίᾳ καὶ πάλιν μυστήριον, εὐφροσύνη πιστῶν, σωτηρία ψυχῶν, εὐωδία τῷ κόσμῳ. Σήμερον τὴν τῶν ἐγκαινίων τοῦ ζωηφόρου σταυροῦ ἑορτάζομεν πανήγυριν καὶ οὐρανοὶ ἀγάλλονται καὶ ἄγγελοι συγχορεύουσι καὶ θεὸς δοξάζεται. Πάλαι μὲν γὰρ ἐν Κρανίῳ παγεὶς τὴν κατὰ τοῦ θανάτου νίκην ἐβλάστησε, νυνὶ δὲ τῷ κόσμῳ παντὶ ἐπιφανεὶς
 
 τὸ κατὰ τοῦ διαβόλου τρόπαιον ἐφανέρωσε καὶ καθάπερ ἔνδοξος ἡ τότε ἡμέρα, οὕτω καὶ αὕτη λαμπρὰς ἡμῖν τὰς ἀκτῖνας ἐκλάμπει· μετέχει γὰρ καὶ αὕτη ἐκείνου τοῦ μυστηρίου καὶ ἐξ ἐκείνου τὸ πᾶν ἕλκει τοῦ θαύματος, κἂν μὴ πρόσφατον τὸ τοῦ σταυροῦ μυστήριον. Ἐν ἐκείνῃ μὲν γὰρ τὴν δεσποτικὴν ἀνεκήρυξε νίκην καὶ δύναμιν, οὐ τοῦ ξύλου ἐνεργήσαντος τὰ ὑπὲρ λόγον θαύματα, ἀλλὰ τοῦ ἐν αὐτῷ παραδοξοποιήσαντος τὰ μόνῳ θεῷ δυνατά, αὕτη δὲ τὴν αὐτοῦ τοῦ σταυροῦ δύναμιν ἐμφανίζει ἡμῖν διὰ τὸ τότε τελεσθὲν μυστήριον. Καὶ μαρτυρεῖ τῷ λόγῳ τῶν πεπραγμένων ἡ ἀλήθεια. Οὐ γὰρ ξύλον ἰδὼν τότε ὁ ἥλιος φόβῳ ἀπεκρύβη οὐδὲ ξύλου φωνὴ τὴν γῆν ἐσάλευσεν, ἀλλὰ τὸν ἑκουσίως ὑπομείναντα δεσπότην τῇ ἰδίᾳ σαρκὶ καὶ τὰς ἐπ’ αὐτῷ ὕβρεις παρὰ τῶν ἀλιτηρίων θεασάμενος ἐτρόμαξε καὶ ἡ γῆ συνέφριξεν. Νυνὶ δὲ ὁ ἐφ’ ὕβρει καὶ ἀτιμίᾳ τοῦ κτίσαντος παρὰ τῶν κακούργων ἐπινοηθεὶς σταυρὸς ἀναδείκνυται ἐνδόξως καὶ θαυματουργεῖ παραδόξως. Τοῦτον βλέποντες ἄγγελοι αἰδοῦνται διὰ τὸ ἐπ’ αὐτῷ μυστήριον· τοῦτον καθορῶντες δαίμονες εἰς φυγὴν τρέπονται· τοῦτον βλέποντες ἄγγελοι δορυφοροῦσι τὴν δι’ αὐτοῦ παρὰ τοῦ ἐν αὐτῷ προσπαγέντος γενομένην εἰρήνην ἀνευφημοῦντες· τοῦτον κατανοοῦντες δαίμονες ἀοράτως μαστιζόμενοι ἐλαύνονται. 
 Ἀλλὰ τί τὰ πρῶτα ἀφέντες τῇ ῥύμῃ τοῦ λόγου τῆς ἐσχάτης ἐξηκολουθήσαμεν; Ἀπαιτεῖ γὰρ ὁ καιρὸς μνημονεῦσαι ἡμᾶς, τί δὴ
 
 ποτε σήμερον ἀρχήν τινὰ τῷ σταυρῷ
 
 παρέχομεν κατὰ τὴν τινῶν ὑπόνοιαν πάλαι ὑπὸ Ἰουδαίων ἐφ’ ὕβρει τοῦ δεσπότου, ὡς ἔφην, ἐπινενοημένῳ. Οὐχ ἀρχὴν παρέχομεν τῷ ἤδη ὄντι, ὦ φιλέορτοι, ἀλλὰ τῷ βασιλεύοντι καὶ πρυτανεύοντι ἐφηδυνόμεθα. Καθάπερ γὰρ ὁ Δαυὶδ οὐκ ἀρχὴν τοῦ βασιλεύειν ἐλάμβανεν,
 ἡνίκα τὴν βασιλείαν ὁ λαὸς ἐνεκαίνιξεν 
 ͵ ἀλλὰ τὴν τοῦ παντὸς γένους Ἰσραὴλ ὑποταγὴν ἑορτὴν πάνδημον καὶ ἐγκαίνια ὠνόμασεν, οὕτως καὶ ἡμεῖς οὐκ ἀρχὴν παρέχομεν πρόσφατον τῷ προλάμποντι, ἀλλὰ
 σὺν παντὶ ἔθνει καὶ γένει καὶ φυλαῖς καὶ γλώσσαις καὶ λαοῖς ἑορτὴν ὑπερκόσμιον καὶ παγκόσμιον ἄγομεν 
 
 τῆς πάντων ὁμονοίας εἰς ὑποταγὴν τῷ σωτηρίῳ σταυρῷ τοῦ κυρίου ἡμῶν· οὐ γὰρ ἡμῶν τοῦτο ἐφεύρημα, ὅπερ τῇ μὲν προγνώσει τοῦ θεοῦ ἤδη προώριστο, κἂν ὑπὸ Ἰουδαίων τῶν μισοθέων καὶ κυριοκτόνων κατεσκευάσθη ἐν καιρῷ, ἀλλ’ ἐπειδὴ τότε ἐν μέσῳ τῆς γῆς παγεὶς καθάπερ ἥλιος ἐν χειμῶνι ζοφερῷ καὶ κρυερῷ ἀθρόον τὰς ἀκτῖνας διὰ τοῦ ἐν αὐτῷ
 τῆς δικαιοσύνης ἡλίου 
 
 ἐπαφήσας τῇ γῇ τὸ μὲν πάγος τῆς τοῦ διαβόλου τυραννίδος ἔλυσε, τὸν δὲ χειμῶνα τῆς ἀσεβείας διεκρούσατο, τὸν δὲ ἀνθρώπινον καὶ λογικὸν νοῦν καθάπερ τινὰ ἀέρα συνεκέρασε καὶ τὰς κατημελημένας τῶν ἀνθρώπων ψυχὰς ἐργασίαν παντὸς ἔργου ἀγαθοῦ καὶ ἀρετῆς ἁπάσης βλαστάνειν ἐζῳογόνησεν. Κατακρυβεὶς δὲ τῇ τῶν Ἰουδαίων σκοτεινῇ κακοβουλίᾳ ὥσπερ τινὸς νεφέλης ὑποδρομῇ τῇ γῆ τὰ νῦν φαιδρῶς
 ἀνέτειλε 
 
 
 τὸ ἄδυτον φέγγος
 τοῦ ξύλου τῆς ζωῆς 
 . Τούτου χάριν ἐγκαινισμὸν καλοῦμεν τὴν ἡμέραν καὶ ἑορτὴν ἄγομεν πανύμνητον τοῦ ἤδη ἑορτασθέντος καὶ δεδοξασμένου. 
 Ἀλλ’ Ἰουδαῖοι μὲν ὡς ἀεὶ καὶ τὰ νῦν διεψεύσθησαν τῆς ἀληθείας τὸν θεϊκὸν θησαυρὸν φθόνῳ τοῦ μὴ πλουτισθῆναι πάντας ὑπὸ τὴν γῆν καταχώσαντες· ὁ δὲ οὐ διέλαθεν οὐδὲ ἐπὶ πολὺ τὴν τῶν πτωχευομένων ὑπερεῖδε ζημίαν, ἀλλ ὥσπερ ἥλιος τὴν συνέχουσαν καὶ ἐφηπλωμένην κακεντρεχείας νεφέλην διαρρήξας καὶ καταφλέξας τῇ ζέσει τοῦ οἰκείου φωτὸς καὶ κράτους τῇ ὅλῃ κτίσει τὰς μαρμαρυγὰς διεπέτασε καὶ τὸν κόσμον φαιδρύνας πάντας τοὺς γυμνοὺς περιέθαλψε καὶ τὴν γῆν ἐπλούτισεν. θαυμάζει δέ, οἶμαι, ὁ ἀκροατής, πῶς οἱ μεμηνότες Ἰουδαῖοι οὐκ εἰς ἅπαν τὸ σωτήριον τοῦτο ξύλον ἢ πυρὶ ἢ ἄλλῳ τινὶ ἀπώλεσαν, ἀλλὰ κατέκρυψαν· πρὸς ὃν ἐροῦμεν, ὅτι καὶ τοῦτο μὲν ἀπωλείας· θεία δὲ οὖσα ἡ ἐμφωλεύουσα τούτου δύναμις συνεχώρησε μὲν οἰκονομικῶς διὰ πολλὰς καὶ ἀναγκαίας, ὡς ἔμοιγε φαίνεται, χρείας ἐργάσασθαι αὐτοὺς τὰ κατὰ γνώμην, ἵνα μειζόνως καὶ ἐν τούτῳ δοξασθῇ, ἀπετείχισε δὲ τῇ κακεντρεχείᾳ τὴν πρὸς ἀφανισμὸν βουλὴν ἐσχάτην αὐτῶν τε καὶ τῶν ἐξ αὐτῶν ἀπειθῶν. Ἐβιάσαντο τοίνυν τὴν ἀένναον καταχῶσαι πηγὴν καὶ τὴν διέξοδον
 
 τῶν ζωηφόρων ναμάτων ἠπείχθησαν λυμᾶναι. Ἀλλ’
 εἰς μάτην ἐκοπίασαν 
 
 οἱ ἄφρονες· γέγραπται γάρ·
 Οὐ κατι σχύσει κακία σοφίας. 
 
 Διὰ τοῦτο τοὺς μὲν ἀνοήτως
 βιαζομένους τὴν ῥοῦν τοῦ ποταμοῦ 
 
 τοῦ εὐφραίνοντος τὴν πόλιν τοῦ θεοῦ 
 
 κατεγέλασεν ἡ ἀκράτητος αὐτοῦ ἄβυσσος ἀμπώτιδος γὰρ τρόπον τοὺς ἐπιτεθέντας αὐτῇ παρ’ αὐτῶν ὅρους σαθρώσασα ἐπέκλυσε τὴν οἰκουμένην κατὰ τὸ γεγραμμένον·
 Ὡς ποταμὸς ἐπικλύζων εἰρήνην καὶ ὡς χειμάρρους κατακλύζων δόξαν ἐθνῶν. 
 
 Ἔδει τοίνυν, ἔδει συγχωρηθῆναι τούτους ὑπὸ τῆς πάντα ὑπερεχούσης νοῦν θείας σοφίας δρᾶσαι τὰ καταθύμια, ὅπως οἱ ἀπαναισχυντήσαντες ἐπὶ τὸ σωτήριον πάθος καὶ ἐμπτυσθέντες παρὰ πάσης τῆς κτίσεως διὰ τῶν γεγονότων σημείων καὶ μηδὲ οὕτως μετανοήσαντες,
 
 ὥς φησιν Ἠσαΐας, 
 ᾐσχύνθησαν καὶ τὴν ἀτιμίαν αὐτῶν οὐκ ἔγνωσαν 
 , ἐνέχυρα τῆς σφῶν θρασύτητος καὶ ἰταμότητος καταλείψωσι ταῖς μετέπειτα γενεαῖς τὸν ἐπὶ τοῦ ζωοποιοῦ σταυροῦ τῆς ἀπιστίας ἔλεγχον καὶ οἱ πιστοὶ ποθεινότερον ἀπολάβωσι τὸν ἀκένωτον θησαυρὸν τῆς ζωῆς, δι’ οὗ ἐσφραγίσθησαν εἰς αἰώνιον ζωήν. Οὐχ ὁμοίως γὰρ ἀγαπᾶται τὰ ἐκ ταὐτομάτου προσγινόμενα τοῖς μετὰ πόθου καὶ σπουδῆς εὑρισκομένοις. Ἤιδεισαν γὰρ οἱ δείλαιοι τὰς περὶ αὐτοῦ τῶν προφητῶν φωνὰς καὶ πῶς ὁ μὲν ἔλεγεν·
 ἡ ῥάβδος σου καὶ ἡ βακτηρία σου, αὐταί μὲ παρεκάλεσαν· 
 
 ῥάβδος μὲν ποιμαντικὴ κατὰ τῶν λύκων, βακτηρία δὲ εἰς ὑποστηριγμὸν καὶ ἐπανόρθωσιν τῶν καταπεσόντων καὶ κατερρηγμένων ὑπὸ τοῦ ὄφεως· ὁ δέ·
 εὐλό γηται ξύλον, δι’ οὗ γίνεται δικαιοσύνη· 
 
 καὶ ἄλλος·
 φανεροὶ ἔσονται οἱ σφραγιζόμενοι τὸν νόμον μὴ μαθεῖν· 
 
 καὶ ἕτερος·
 ἔδωκας τοῖς φοβουμένοις σὲ σημείωσιν τοῦ φυγεῖν ἀπὸ προσώπου τόξου. 
 
 Διὰ ταῦτα οὖν βασκανίᾳ φαυλότητος φερόμενοι ἀμαυρῶσαι. τὰ καλὰ ἐσπούδασαν καὶ ἅπαξ
 εἰπὼν ὁ ἄφρων 
 λαὸς 
 ἐν τῇ καρδίᾳ αὐτοῦ· οὐκ ἔστι θεὸς 
 
 ὁ Χριστός, πάντα κάλων ἐκίνησαν ἀπιστίας πρὸς βεβαίωσιν τῆς οἰκείας ἀπιστίας. Διὰ τοῦτο καὶ θανόντα λοιδοροῦσι καὶ τὸν τάφον τηροῦσι καὶ τὸν σταυρὸν καταχωννύουσι καὶ
 ἐνεδυναμώθησαν ἐπὶ τῇ ματαιότητι αὐτῶν 
 , ἀπέβη δὲ αὐτῶν πρὸς τοὐναντίον τὰ σπουδάσματα. Ἀβέβαιοι γὰρ αἱ πονηρῶν ἀνθρώπων ἐλπίδες, εἰκαζόντων μὲν τὰ καταθύμια καὶ συμφέροντα τῇ οἰκείᾳ μοχθηρίᾳ, τὰ δὲ παλίμφημα ὑπομενόντων. Καὶ καθάπερ ἐκεῖ εἰς μάτην ἠγρύπνησαν φυλάξαντες τὴν ἀνάστασιν, οὕτως κἀνταῦθα τοῖς κόλποις τῆς γῆς ἐναποθέμενοι καθάπερ ἀποσπάδα τινὰ τὸ ξύλον τῆς ζωῆς τὴν μὲν γῆν ἡγίασαν, τὸν δὲ εὐκοσμότερον καὶ πολυφορώτερον τοῖς τῆς ἀθανασίας καρποῖς ἀνέδειξαν. καὶ τὸ θαυμαστὸν ὅτι τριακόσιά που καὶ τριάκοντα ἔτη ἄσηπτος ἐν τῇ γῇ διεφυλάχθη, ὃ ἀδάπανος θησαυρός.
 
 Ὢ γεωργῶν φιλοζημίων. Αὐτοὶ ἐφύτευσαν καὶ ἡμῖν τὸν καρπὸν κατέλιπον· αὐτοὶ τὸν θησαυρὸν ἔχοντες ἑκουσίως ἐπτώχευσαν καὶ ἡμᾶς ἐπλούτισαν. Διὰ τοῦτο ἐγὼ χορεύω καὶ τὴν παγκόσμιον ἑορτάζω ἑορτήν, ὅτι φυτὸν ζωῆς ἐβλάστησε καὶ πρὸς οὐρανὸν ἀνυψώθη· ὅτι
 κλίμαξ
 
 τοῖς πιστοῖς πρὸς οὐρανὸν ἐφάνη 
 · ὅτι τεῖχος ἄρρηκτον τοῖς πεπορθημένοις ἐκτίσθη παρὰ θεοῦ· ὅτι λιμὴν τοῖς χειμαζομένοις ἀνεφάνη· ὅτι τοῖς
 ἐν σκότει πυρσὸς ἀνήφθη 
 · ὅτι ὅπλον ἀήττητον τοῖς ἀσθενέσιν ἐχαλκεύθη· ὅτι καταφύγιον τοῖς δεδιωγμένοις εὑρέθη. Εὔκαιρον οὖν εἰπεῖν καὶ σήμερον·
 δόξα ἐν ὑψίστοις θεῷ καὶ ἐπὶ γῆς εἰρήνη ἐν ἀνθρώποις εὐδοκία. 
 
 Σήμερον ἀγάλλεται τὰ ξύλα τοῦ παραδείσου καὶ τοῖς κλάδοις προσκροτεῖ· ὅτι εὕρηται φάρμακον τῷ ξύλῳ τῆς παρακοῆς· ὅτι νῦν καλῶς τρυγᾷ
 τὸ ξύλον τῆς ζωῆς 
 
 ὁ Ἀδὰμ καὶ
 ζήσεται εἰς τὸν αἰῶνα 
 · ὅτι πάλιν ἐντρυφᾷ τοῖς τοῦ παραδείσου ἀγαθοῖς ὁ ἄνθρωπος ἐκ τοῦ παραδείσου ἐκβληθείς. Ταύτην ἄγω τὴν ὑπερκόσμιον ἑορτήν, ὅτι
 ἤγειρε κύριος κέρας σωτηρίας 
 
 τῷ λαῷ αὐτοῦ. Σταυρὸς γὰρ καὶ ἀέρι τυπούμενος τοσοῦτον ἰσχύει, ὅσον καὶ ἡ πίστις χωρεῖ. Τοῦτον ὀρρωδοῦσι δαίμονες καὶ εἰς φυγὴν τρέπονται τὸ ἐν αὐτῷ θεωροῦντες μυστήριον. Οὗτος στήριγμα κόσμου, σωτηρία ψυχῶν, ὅπλον ἀριστεύουσιν· οὗτος τὸ ὕψος καὶ τὸ βάθος καὶ τὰ ἐφ’ ἑκάτερα πέρατα τῆς οἰκουμένης ἁγιάζει. Τοῦτον ὡς κλίμακα εἶδεν ὁ Ἰακὼβ καὶ τοὺς ἀγγέλους ἀναβαίνοντας καὶ καταβαίνοντας ἐπ’ αὐτόν· δι’ αὐτοῦ γὰρ ἡ ἔχθρα κατελύθη καὶ εἰρήνη ἐβραβεύθη οὐρανίοις καὶ ἐπιγείοις καὶ κατέρχονται μὲν ἄγγελοι ἐπαλείφοντες τοὺς ἀγωνιστάς, ἀνέρχονται δὲ οἱ τῆς εὐσεβείας ἐργάται τὰ βραβεῖα τῆς ἄνω κλήσεως ἀπολαμβάνοντες παρὰ τοῦ ἀγωνοθέτου θεοῦ. Διὰ τοῦτο φησίν·
 ὁ δὲ κύριος ἐπε στήρικτο ἐπ’ αὐτῆς. 
 
 Τοῦτον προτυπώσας Μωϋσῆς τὸν Ἀμαλὴκ ἐτροπώσατο. Καταπολεμοῦντα γὰρ καὶ θραύοντα τὸν λαὸν ἰδὼν τὸν ἐχθρὸν καὶ τοῖς ὅπλοις ἐκπορθοῦντα τὴν παρεμβολὴν οὐδεμίαν εὕρετο τοῦ κακοῦ ἀνθρωπίνην βοήθειαν καὶ ἐποχὴν τῶν συμφορῶν. Ὅθεν τὴν μὲν διάνοιαν πρὸς τὸν θεὸν ἀνύψωσε, τοὺς δὲ πόδας πρὸς τὴν ἀκρώρειαν ἐκίνησε τοῦ σκοπέλου καὶ οὕτως τὸ ἀήττητον σύμβολον τοῦ σταυροῦ κατὰ τῶν ἀντιπάλων ἐπάρας τῇ ἐπεκτάσει τῶν χειρῶν δι’ αὐτοῦ τοὺς ἐχθροὺς ἠμύνατο καὶ τὴν ἀοίδιμον τοῦ σωτῆρος νίκην, λέγω δὲ τὴν ἐπὶ τοῦ σταυροῦ, διὰ τῆς νίκης προεμήνυσεν. 
 
 Ἀλλ’ ἀντιλέγουσι τῷ λόγῳ οἱ ἐχθροὶ τοῦ σταυροῦ τοῦ Χριστοῦ,
 ὧν τὸ τέλος ἀπώλεια 
 , φάσκοντες
 
 εὐχῆς εἶναι εἰκόνα τὴν ἔκτασιν τῶν χειρῶν τοῦ προφήτου καὶ οὐ τοῦ σταυροῦ. Ἀλλ’ οὐ τῇ προσειχῇ τὴν νίκην ἐπέγραψεν ὁ λόγος, ἀλλὰ τῇ εἰκόνι καὶ τῷ σχήματι τῶν χειρῶν· φησὶ γάρ·
 Ἀνέβη Μωϋσῆς εἰς τὸ ὄρος καὶ ἥπλωσε τὰς χεῖρας αὐτοῦ καὶ ἐγένετο, ἡνίκα ἐξέτεινε ὁ Μωϋσῆς τὰς χεῖρας, ἐνίκα δ ̓ Ἰσραήλ, καὶ ἡνίκα κατετίθει τὰς χεῖρας, ἐνίκα ὁ Ἀμαλήκ. 
 
 Εἰ τοίνυν εὐχῆς τὸ ἔργον, ἐχρῆν εἰπεῖν καθάπερ καὶ ἐν Αἰγύπτῳ·
 Ἐξέτεινε Μωϋσῆς τὰς χεῖρας πρὸς τὸν θεὸν καὶ ἐνίκησεν Ἰσραήλ. 
 
 Νυνὶ δὲ οὐχ οὕτως, ἀλλὰ τὴν προσευχὴν παρεῖκεν, οὐχ ὡς ἄχρηστον, ἀλλ’ ὡς ὀφείλουσαν παραχωρῆσαι τῇ εἰκόνι τοῦ σταυροῦ τὴν νίκην ταύτην ἐπιγραφῆναι. Ἐν μὲν γὰρ τῇ Αἰγύπτῳ, φησίν, ἐβόησε Μωϋσῆς πρὸς τὴν θεὸν καὶ ἐκόπασεν ἡ
 
 ὀργή, ἐνταῦθα δὲ οὐχ οὕτως. Εἰ γὰρ ἐκβιάζει τὸν λόγον, ἀπρόσδεκτον ποιεῖς τοῦ προφήτου τὴν εὐχήν. Τὸ γὰρ ἀναγαγεῖν καὶ καταγαγεῖν πλειστάκις τὰς χεῖρας οὐκ εἰσακουομένου, ἀλλὰ μὴ εἰσακουομένου σημεῖον.
 Ἀλλ’ ἔκαμε, φησί, Μωϋσῆς τῷ βάρει νικώμενος· 
 
 καλῶς γε λίαν, ἀλλ’ ὁ τύπος τοῦ ἑκουσίου καὶ ἀοιδίμου πάθους οὐκ ἔκαμεν.
 Διὰ γοῦν τοῦτο, ἵνα μὴ λυθείσης τῆς εἰκόνος λυθῇ καὶ ἡ νίκη, ἵσταται Ἀαρὼν καὶ Ὢρ καὶ ἐκούφιζον αὐτοῦ τὰς χεῖρας. 
 
 Δορυφορεῖ τοίνυν τὴν εἰκόνα τοῦ σταυροῦ ἱερωσύνη τε καὶ βασιλεία, ὅτι ὁ μὲν Ἀαρὼν τῆς ἱερωσύνης ἐπέχει τάξιν, ὃ δὲ Ὢρ τῆς βασιλικῆς αὐλῆς πρεσβεῖα ἔφερεν. 
 Ὁρᾷς, ὦ Ἰουδαῖε, διὰ τῶν τύπων φαιδρῶς λάμπουσαν τὴν ἀλήθειαν; Εἶδες γάρ ποτε τινὰ προσευχόμενον τῷ θεῷ ταὶ παρ’ ἄλλων ὑποστηριζόμενον καὶ ταῦτα καθήμενον; Ἀλλὰ περὶ τούτου μὲν ἀρκούντως ἔχει ὁ λόγος τοῖς μὴ
 κνηθομένοις τὴν ἀκοὴν 
 
 καὶ
 ἀποστρεφομένοις τὸν λόγον τῆς ἀληθείας 
 . Πάλιν τοῦ σταυροῦ ὁ τύπος ἐγλύκανε Μερρᾶς τὸ ὕδωρ· γέγραπται γάρ·
 ὑπέδειξε κύριος τῷ Μωϋσῇ ξύλον καὶ ἐνέβαλεν εἰς τὸ ὕδωρ καὶ ἐγλυκάνθη τοῦτο· 
 
 καὶ τοὺς ὄφεις ἐδίωξε τοῦ λαοῦ·
 Ἀπέστειλε γάρ , φησίν, 
 εἰς αὐτοὺς ὁ θεὸς διὰ τὸν γογγυσμὸν αὐτῶν ὄφεις θανατοῦντας. 
 
 Τί οὖν ὁ μέγας ἐκεῖνος καὶ σοφώτατος Μωϋσῆς οὐκ ἀντιτάσσεται τῷ θείῳ προστάγματι οὐδ’ ἀντιμάχεται τῇ κελεύσει τοῦ θεοῦ τυραννικῶς καὶ χερσὶ σταυροτύποις πάλιν ἀποκωλύει τὴν ὀργήν; Ἐκεῖ μὲν γὰρ κατὰ τοῦ μὴ θεόθεν κεκινημένου τὸ θεῖον ἐπαίρει ὅπλον, ἐνταῦθα
 
 δέ, ἐπειδὴ θεόθεν ἡ ἀπόφασις, τὴν θείαν ὑπεισέρχεται φιλανθρωπίαν καὶ λιταῖς ἐξιλάσκεται τὴν ἀπειλὴν καὶ ἴαμα ἐπιτίθησι ὡς μάλαγμα τῇ ὀργῇ τοῦ παίοντος τὸ πρόσταγμα· λέγει γάρ·
 ποίησον ὄφιν χαλκοῦν καὶ στήσεις αὐτὸν ἐπὶ σημείου καὶ ἔσται, ἐὰν δάκῃ ὄφις ἄνθρωπον, πᾶς ὁ δεδηγμένος αὐτὸν ἰδὼν ζήσεται. 
 
 Τί βούλεται τὸ ὑπόδειγμα; Τί
 
 ἐπαγγέλλεται ἡ σκιά; Πῶς ἡ εἰκὼν τοῦ ἐπικαταράτου ζωὴν ἤνεγκε τοῖς ὑμετέροις προγόνοις; 
 
 Ὦ ἀνόητοι καὶ ἀπειθεῖς τῇ καρδίᾳ 
 , ἕως τίνος
 ἀντιλέγετε τῇ ἀληθείᾳ 
 ; Ἀγαπητὲ τοῦ σκότους καὶ ἐχθρὲ τοῦ φωτός, διὰ τί σκανδαλίζῃ εἰς τὸν σταυρὸν τοῦ Χριστοῦ; Διὰ τί ἐγὼ τοῖς σοῖς ἐμμένω καὶ τὰς ἱστορίας δέχομαι καὶ ὄφιν νεκρὸν χαλκοῦν, βρύοντα ζωὴν τοῖς θνήσκουσιν ἀνθρώποις; Πιστεύω καὶ οὐκ ἐξανίσταμαι τοῦ λόγου· σὺ δὲ οὐδὲ τῇ τυπικῇ ἱστορίᾳ τοῦ λόγου στοιχεῖς καὶ τῇ ἐκβάσει τῆς ἀληθείας ἀντιλέγεις. Διὰ τί ἀσέβειαν ἡγῇ τὴν εἰς Χριστὸν εὐσέβειαν καὶ φάσκεις·
 γέγραπται·
 ἐπικατάρατος ὁ κρεμάμενος ἐπὶ ξύλου 
 
 ; Οὐκ ἤκουσας ἐπὶ τοῦ ὄφεως·
 ἐπικατάρατος σὺ ἀπὸ πάντων τῶν θηρίων 
 ; Πῶς οὖν ἡ εἰκὼν τοῦ ἐπικαταράτου ἤνεγκε τῷ λαῷ ἐν συμφορᾷ χειμαζομένῳ σωτηρίαν; Ἆρα οὐκ ἦν ἀξιοπιστότερον εἰπεῖν, ἐάν τις ὑμῶν δηχθῇ, βλέψει εἰς τὸν οὐρανὸν ἄνω πρὸς τὸν θεὸν καὶ σωθήσεται ἢ εἰς τὴν σκηνὴν τοῦ θεοῦ καὶ ῥυσθήσεται; Ἀλλὰ ταῦτα πάντα παριδὼν μόνην τοῦ σταυροῦ τὴν εἰκόνα ἔπηξε καὶ ταύτην διὰ τοῦ ἐπικαταράτου ὄφεως. Διὰ τί οὖν ταῦτα ἐποίει Μωϋσῆς εἰπὼν τῷ λαῷ·
 
 οὐ ποιήσεις σεαυτῷ γλυπτὸν οὐδὲ χωνευτὸν οὐδὲ πᾶν ὁμοίωμα 
 ,
 ὅσα ἐν τῷ οὐρανῷ ἄνω καὶ ἐν τῇ γῇ κάτω καὶ ὅσα ἐν τοῖς ὕδασιν ὑποκάτω τῆς γῆς 
 ; Ἀλλὰ τί ταῦτα πρὸς τὸν ἀγνώμονα φθέγγομαι· αὐτὸν ἐρωτῶ τὸν νομοθέτην.
 Εἰπέ, ὦ πιστότατε θεοῦ θεράπον, ὃ ἀπαγορεύεις ποιεῖς, ὃ ἀνατρέπεις κατασκευάζεις; Ὁ λέγων
 οὐ ποιήσεις γλυπτόν 
 ,
 ὁ τὸν χωνευθέντα βοῦν κατελάσας 
 ,
 σὺ ὄφιν χαλκουργεῖς 
 ; Καὶ τοῦτο οὐ λάθρα, ἀλλὰ ἀναφανδὸν καὶ πᾶσι γνωστῶς; 
 Ἀλλ’ ἐκεῖνα , φησίν, 
 ἐνομοθέτησα, ἵνα ἐκκόψω τὰς ὕλας τῆς ἀσεβείας καὶ τὸν λαὸν ἀπαγάγω πάσης ἀποστασίας καὶ εἰδωλολατρείας, νυνὶ δὲ χωνεύω τὸν ὄφιν χρησίμως εἰς προτύπωσιν τῆς ἀληθείας. Καὶ καθάπερ
 σκηνὴν ἔπηξα καὶ τὰ ἐν αὐτῇ πάντα καὶ Χερουβεὶμ ὁμοίωμα τῶν ἀοράτων διεπέτασα εἰς τὰ ἅγια 
 
 ὡς τύπον καὶ σκιὰν τῶν μελλόντων, οὕτως καὶ ὄφιν ἐστήλωσα εἰς σωτηρίαν τῷ λαῷ, ἵνα διὰ τῆς πείρας τούτων προγυμνασθῶσι τοῦ σημείου τοῦ σταυροῦ τὴν εἰκόνα καὶ τὸν ἐν αὐτῷ σωτῆρα καὶ λυτρωτὴν μάθωσιν. 
 Καὶ ὅτι ἀψευδέστατος ὁ λόγος, ἀγαπητέ, ἄκουε τοῦ κυρίου τοῦτο βεβαιοῦντος καὶ λέγοντος·
 Καθὼς Μωϋσῆς ὕψωσε τὸν ὄφιν ἐν τῇ ἐρήμῳ, οὕτως δεῖ ὑψωθῆναι τὸν υἱὸν τοῦ ἀνθρώπου, ἵνα πᾶς ὁ πιστεύων ἐπ’ αὐτῷ μὴ ἀπόληται, ἀλλ’ ἔχῃ ζωὴν αἰώνιον. 
 
 Εἰπέ, ὦ ἀνόητε Ἰουδαῖε, τί σκανδαλίζῃ εἰς τὸν σταυρὸν τοῦ Χριστοῦ, ὃν σὺ ἔπηξας;
 Διὰ τί τὸ μὲν σημεῖον ἐκεῖνο ἐγκατέχεις καὶ τὸν ἐπ’ αὐτῷ ὄφιν φυλάττεις καὶ τούτῳ ἐθυμίας ἕως τῶν ἡμερῶν Ἑζεκίου τοῦ βασιλέως 
 , τῇ δὲ ἀληθείᾳ ἀντιπίπτεις; Καὶ ταῦτα
 
 
 μετὰ τὴν ἐπιστροφὴν τῆς οἰκουμένης, μετὰ τὴν λάμψασαν διὰ τοῦ σταυροῦ ἐν παντὶ κόσμῳ τῆς εὐσεβείας κατάστασιν, μετὰ τὴν πίστιν τῶν ἐθνῶν καὶ τὴν ἔγερσιν καὶ ἁγιασμὸν τῶν ἐκκλησιῶν καὶ τὴν εὐλογίαν τοῦ θεοῦ ἐπὶ τὸν λαὸν αὐτοῦ. 
 Ἀλλ’ ἐρεῖ πάλιν ὁ ἀγνώμων· εἰ
 ἐπικατάρατος πᾶς ὁ κρεμάμενος ἐπί ξύλου 
 , πῶς εὐλογία ἀπὸ τοιούτου δοθήσεται τοῖς πιστεύουσιν εἰς αὑτὸν; Ἀκήκοας ἤδη πολλάκις καὶ οὐ πιστεύεις, ὅτι εἰκὼν ἦν τῆς τοῦ Χριστοῦ οἰκονομίας ὁ τύπος τοῦ ὄφεως κατὰ τόνδε τὸν λόγον· ὥσπερ ἐκεῖνος ὁ τύπος τοῦ ὄφεως ἰόν τε καὶ πονηρίαν οὐκ εἶχεν ὄφεως, οὕτω καὶ ὁ σωτὴρ ἐν ὁμοιώματι σαρκὸς ἁμαρτίας ἐπιφανεὶς ἔξω ἦν πάσης ἁμαρτίας κατακρίνων τὴν ἁμαρτίαν ἐν τῇ σαρκί, τουτέστι τὸν διάβολον,
 
 καθώς φησιν Ἠσαΐας ὁ προφήτης·
 
 ἁμαρτίαν γὰρ οὐκ ἐποίησεν οὐδὲ εὑρέθη δόλος ἐν τῷ στόματι αὐτοῦ. 
 
 Καὶ καθάπερ ὁ χαλκοῦς ἐκεῖνος ὄφις εἰκόνα μὲν καὶ τύπον εἶχεν ὄφεως, ἰὸν δὲ καὶ πονηρίαν οὐκ εἶχε καὶ ἄλλων ἰοβολούντων αὐτὸς ὑπὲρ τῶν δακνόντων ἐσταυροῦτο, ὁ μὴ δάκνων μηδὲ πλήξας τινά, οὕτως τῶν ἄλλων ἀνθρώπων ἁμαρτησάντων ὑπὲρ πάντων πάσχει ὁ ἀναμάρτητος Ἰησοῦς, ὅπερ μετὰ τῶν ἄλλων
 
 καλῶς προεκήρυξεν Ἠσαΐας εἰπών·
 
 ἀπὸ τῶν ἁμαρτιῶν τοῦ λαοῦ ἤχθη εἰς θάνατον καὶ κύριος παρέδωκεν αὐτὸν ταῖς ἁμαρτίαις ἡμῶν. 
 
 Ἀναμηρύκισαι πάλιν τὸν λόγον. Ὥσπερ ἐκεῖ ἄλλοι οἱ ἐξ ἁμαρτιῶν δακνόμενοι καὶ θνήσκοντες καὶ ἄλλος ὁ ὑπὲρ αὐτῶν σταυρούμενος εἰς τὸ σῶσαι μὲν ἡμᾶς, ἀπολέσαι δὲ τοὺς καταφθείροντας τὸ
 
 γένος ἡμῶν, καὶ ὥσπερ ἐκεῖ δύο συνέβαινε τοὺς μὲν θανατοῦντας καταργεῖσθαι, τοὺς δὲ θνήσκοντας ζωοποιεῖσθαι, οὕτως καὶ ἐνταῦθα ἡ τοῦ Χριστοῦ νέκρωσις γέγονε τοῦ μὲν θανάτου νέκρωσις, τοῖς δὲ θνήσκουσι ζωὴν ἀφθαρσίας ἐπήγασεν. Εἰ μὴ Χριστὸς εἰς τὸν Ἅιδην κατέδυσεν, εἰ μὴ ἡ ζωὴ διὰ τοῦ θνητοῦ ἐν θανάτῳ γέγονεν, οὐκ ἂν οἱ ἐν θανάτῳ πρὸς ζωὴν ἐπανῆλθον. Φύσει γὰρ τῆς φθορᾶς προσγενομένης ἐν ἡμῖν ἐκ τῆς παρακοῆς ἀναγκαῖον ἦν τὸν σῶσαι βουλόμενον αὐτὴν τὴν φθοροποιὸν οὐσίαν ἀφανίσαι· τοῦτο δὲ οὐκ ἦν ἑτέρως γενέσθαι, εἰ μή περ ἡ κατὰ φύσιν ζωὴ προσεπλάκη τῷ τὴν φθορὰν δεξαμένῳ, ἀφανίζουσα μὲν τὴν φθοράν, ἀθάνατον δὲ αὐτὸν τοῦ λοιποῦ διὰ τῆς πρὸς τὸν θάνατον δι’ αὐτοῦ συμπλοκῆς ἐν τῇ νεκρώσει τοῦ κατέχοντος αὐτὸν θανάτου ἀνασκευάζουσα παντοδυνάμως.
 Καὶ τοῦτο Ἐλισσαῖος ἐν Ἰορδάνῃ θαυματουργῶν προεσήμανε διὰ τῶν ὑπερφυῶν σημείων, ἔνθα τῇ καταδύσει τοῦ ξύλου τὴν ἀνάρρησιν τοῦ σιδήρου ἐποιήσατο. 
 
 
 Ἀλλὰ γὰρ ἀποδέδεικται σαφῶς, ὅπως ἀποκέκλεισται τοῖς ἐχθροῖς τοῦ σταυροῦ τὸ ὀνειδίζειν ἡμᾶς τὸ σχῆμα τοῦ σταυροῦ. Σὺ δέ, ὦ ἀγαπητέ, ὅταν ἀκούσῃς σταυρὸν καὶ σώματος οἰκονομίαν, πρὸς τὸ
 
 ὕψος τῆς τοῦ μονογενοῦς ἐξουσίας ἀνάγαγέ σου τὴν διάνοιαν καὶ μὴ τὸ σχῆμα τὸ διὰ σὲ γενόμενον ταπεινούτω σου τὸ φρόνημα, ἀλλ’ ἡ φιλανθρωπία τοῦ σώσαντος ἀναγαγέτω σε. Σταυρὸς μὲν γὰρ διὰ σέ, ἀξία δὲ θεοῦ οὐ καθαιρεῖται λόγοις, ἀλλ’ οἱ καθαιροῦντες ἑαυτῶν ἐργάζονται τὴν καθαίρεσιν καὶ οἱ ὑψοῦντες ἑαυτῶν τὴν εὐτέλειαν εἰς ὕψος ἀνάγουσιν. 
 
 Δεῦτε τοίνυν ἑορτάσωμεν κοινῇ τὴν τοῦ σταυροῦ ὕψωσιν· ἀνεῴχθη γὰρ ἡμῖν ὁ οὐράνιος θησαυρός, ἐφανερώθη τοῖς θνητοῖς τὸ ξύλον τῆς ζωῆς. Βοήσωμεν καὶ ἡμεῖς·
 ἡμῖν δὲ μὴ γένοιτο καυχᾶσθαι εἰ μὴ ἐν τῷ σταυρῷ τοῦ κυρίου ἡμῶν Ἰησοῦ Χριστοῦ. 
 
 Ποίαν δὲ λέγω καύχησιν; Τὴν δι’ αὐτοῦ πρὸς τὸν θεὸν ἡμῶν καταλλαγήν, τὴν τοῦ θεοῦ δ αὐτοῦ πρὸς ἡμᾶς ἄφατον ἀγάπην καὶ φιλανθρωπίαν, ὅτι
 χάριν ἀντὶ χάριτος δι ̓ αὐτοῦ ἀπειλήφαμεν 
 . Ἡ μὲν γὰρ συναγωγὴ θυμιατήριον καὶ συνθέσεως θυμίαμα ἐν τοῖς ἐπερχομένοις ὑπὲρ τῆς τοῦ λαοῦ σωτηρίας τῷ θεῷ πρεσβευτὴν ἐξέπεμπεν, ὅρκους πατέρων καὶ συνθήκας ἀναμιμνήσκουσα τὸν μηδὲν λανθάνοντα, ἡ δὲ ἐκκλησία τὸν σταυρὸν τοῦ σωτῆρος θυμιατήριον πρὸ προσώπου αὐτῆς τῷ θεῷ καὶ πατρὶ ἀνατείνει, οὐ συνθέτου θυμιάματος ἀτμίδα ἀναδιδόντα, ἀλλὰ τοῦ ἀμνοῦ αὐτοῦ καὶ μονογενοῦς υἱοῦ τὴν θυσίαν εἰς ὀσμὴν εὐωδίας φέροντα· οὐχ ὅρκους πατέρων καὶ συνθήκας ἐπαναγινώσκουσα, ἀλλὰ
 τῆς ἀγάπης αὐτοῦ, ἧς ἠγάπησεν ἡμᾶς, τὸ σημεῖον προτείνουσα, δι’ ἧς τὸν μονογενῆ αὐτοῦ υἱὸν δέδωκεν ὑπὲρ ἡμῶν, 
 
 τῷ δὲ υἱῷ τῆς ἀφάτου συγκαταβάσεως καὶ τοῦ ἑκουσίου καὶ σωτηριώδους πάθους ἐν τῇ οἰκείᾳ σαρκὶ τὸν σιγῶντα κήρυκα προσφέρουσα καὶ δι’ αὐτοῦ ᾄδουσα·
 μνήσθητι τῶν οἰκτιρμῶν σου, κύριε 
 · μνήσθητι,
 ὅτι ἔτι ἁμαρτωλῶν ἡμῶν ὄντων ὑπὲρ ἡμῶν ἀπέθανες 
 · μνήσθητι τοῦ ἐν τῷ σταυρῷ τοῦ διαβόλου θριάμβου· μνήσθητι τοῦ διὰ σταυροῦ ἐπ’ ἐμὲ ῥαντισμοῦ, τοῦ ἁγίου καὶ τιμίου καὶ ζωοποιοῦ σου αἵματος· μνήσθητι τῆς ἐπ’ αὐτῷ τοῦ χειρογράφου μου γραμμα τείου διαρρήξεως· μνήσθητι τῆς ἐπ’ αὐτῷ ἐκτάσεως τῶν ἀχράντων σοὺ χειρῶν πρὸς τὸν πατέρα ὑπὲρ τῆς τοῦ κόσμου καταλλαγῆς· μνήσθητι τῆς ἐπ’ αὐτῷ ἐνδόξου καὶ παντίμου ὕβρεως· μνήσθητι, ὅτι δι’ αὐτοῦ ὡς ἐν ἀγκίστρῳ ἐδελέασας τὸν θάνατον λαβεῖν σου τὸ σῶμα πρὸς καθαίρεσιν αὐτοῦ· μνήσθητι, ὅτι ὡς ἀετὸς τὰς πτέρυγάς σου ἐν αὐτῷ ἐφήπλωσας ἡμῖν, ἵνα ὑπὸ τὴν σκιὰν αὐτοῦ αὐλιζόμενοι
 μὴ φοβηθῶμεν ἀπὸ φόβου νυκτερινοῦ μηδὲ ἀπὸ βέλους πετομένου ἡμέρας ἢ πράγματος ἐν σκότει διαπορευομένου 
 · μνήσθητι, ὅτι ἐν αὐτῷ
 ἐπιβὰς κατεπάτησας ἀσπίδα καὶ βασιλίσκον καὶ λέοντα καὶ δράκοντα 
 , ὅπως διὰ σοῦ τοῦ δυνατοῦ ἐν πᾶσιν ἀρχὴν λαβόντες καταπατεῖσθαι δείσουσι καὶ τὴν τοῦ σταυροῦ
 
 σκιὰν ἐφ’ ἡμῶν τῶν προσκυνούντων σὲ τυπουμένην κατ’ αὐτῶν· μνήσθητι
 ὁ ποιμὴν ὁ καλός 
 ,
 ὅτι ἐπ’ αὐτῷ τέθεικας τὴν ψυχήν σου ὑπὲρ τῆς ποίμνης σου, ἵνα δι’ αὐτοῦ ὡς διὰ ῥάβδου ἐξωθῶνται οἱ ψυχοφθόροι λύκοι ἀπὸ τῶν προβάτων σου. 
 
 Ταῦτα ἐκδυσώπει ὑπὲρ ἡμῶν τὸν αὐτοπαράκλητον, τὸν ἕτοιμον εἰς οἰκτιρμούς, τὸν πρόχειρον εἰς συμπάθειαν. Διὰ ταῦτα ἐγὼ χορεύω, ὅτι σταυρὸς ὑψώθη καὶ
 οἱ ὑψωθέντες καθ’ ἡμῶν ἐταπεινώθησαν 
 , ὅτι βασιλικὴ παὶ ἀνεπιχείρητος σφραγὶς ἐδημοσιεύθη καὶ οἱ ἐπίβουλοι ἔφυγον, ὅτι τεῖχος ᾠκοδομήθη καὶ οἱ πολέμιοι ἔπτηξαν, ὅτι τὸ φῶς ἔλαμψε καὶ τὸ σκότος ἐκποδὼν γέγονε καὶ ἢ ἐκκλησία δοξάζει τριάδα ἄκτιστον, ὁμότιμον καὶ ὁμοούσιον, ἀεισέβαστον καὶ ἀειπροσκύνητον, πατέρα καὶ υἱὸν σὺν ἁγίῳ πνεύματι νῦν καὶ ἀεὶ καὶ εἰς τοὺς αἰῶνας τῶν
 
 αἰώνων. Ἀμήν.