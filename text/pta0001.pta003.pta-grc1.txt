Πλοῦτος ἡμῖν καὶ θησαυρὸς καὶ πηγαὶ τῆς αἰωνίου ζωῆς, αἱ τοῦ Σωτῆρός εἰσιν οἰκονομίαι, ἃς καὶ λέγειν διψῶμεν, καὶ κηρύττειν σπεύδομεν, εἰπεῖν δὲ κατ’ ἀξίαν οὐκ ἰσχύομεν. Ἀλλὰ τῷ πόθῳ συνεχόμενοι, καὶ τῇ βίᾳ κρατούμενοι, καὶ τὴν ἀσθένειαν ὁμολογοῦντες, ὥσπερ ἐπί τινα εὔδιον λιμένα καταφεύγομεν ἐπὶ τὴν προφητικὴν ἐκείνην φωνήν· Τίς λαλήσει τὰς δυναστείας τοῦ Κυρίου, ἀκουστὰς ποιήσει πάσας τὰς ἀνέσεις αὐτοῦ; Εἰ γὰρ αὐτὸς ἐκεῖνος ὁ μέγας προφήτης, ᾧ τὰ ἄδηλα καὶ τὰ κρύφια τῆς ἑαυτοῦ σοφίας ὁ Θεὸς ἐγνώρισεν, ὁ καταξιωθεὶς πατὴρ Χριστοῦ κληθῆναι, Δαυῒδ ὁ μακάριος, ὁ μέγας ἐν προφήταις, ὁ ἔνδοξος ἐν βασιλεῦσιν, ὁ τοῦ Θεοῦ φίλος, ὁ τετιμημένην ἔχων παρ’ αὐτοῦ καρδίαν, ὡς αὐτὸν τὸν Θεὸν εἰπεῖν· Εὗρον Δαυῒδ τὸν τοῦ Ἰεσσαί , ἄνδρα κατὰ τὴν καρδίαν μου· εἰ οὗτος ὁ τοσοῦτος καὶ τηλικοῦτος, ἀπιδὼν εἰς τὸ μέγεθος τῆς θεογνωσίας, ἔλεγεν· Ἐθαυμαστώθη ἡ γνῶσίς σου ἐξ ἐμοῦ, ἐκραταιώθη, οὐ μὴ δύνωμαι
 
 πρὸς αὐτήν· εἰ ὁ προφήτης ἀτονεῖ πρὸς τὸ μέγεθος βλέπων τῆς αὐτοῦ δυνάμεως· καθὼς καὶ Παῦλος ἡ θεολόγος καὶ οὐράνιος σάλπιγξ βοᾷ· Ὦ βάθος πλούτου καὶ σοφίας καὶ γνώσεως Θεοῦ· ὡς ἀνεξερεύνητα τὰ κρίματα αὐτοῦ, καὶ ἀνεξιχνίαστοι αἱ ὁδοὶ αὐτοῦ· εἰ προφη τῶν καὶ ἀποστόλων γλῶσσαι, τοσαῦτα χέουσαι νάματα, ἐξ ὧν ἐπλήσθη ἡ σύμπασα γῆ τοῦ γνῶναι τὸν Κύριον, ὡς ὕδωρ πολὺ κατακαλύψαι θαλάσσας· εἰ τοσοῦτοι καὶ τηλικοῦτοι ποταμοὶ ῥέοντες, καὶ πέλαγος εὐσεβείας συνιστῶντες, ὡμολόγησαν τὴν ἧτταν, ἵνα δείξωσι τοῦ κηρυττομένου τὴν δύναμιν· ποῦ φανήσεται λόγου βραχυτάτου ψεκάς, τοσούτου πελάγους σοφίας προκειμένου; Ἀλλ’ οὐ δεῖ πρὸς τὸ μέγεθος τῆς θεολογίας ὁρῶντας ναρκᾷν, ἀλλά πρὸς τὴν πρόθεσιν τοῦ Θεοῦ βλέποντας, κατατολμᾷν τῆς θείας διδασκαλίας. Βραβεύει γὰρ ὁ Θεός, οὐ τῇ ἀξίᾳ τῶν λεγομένων, ἀλλὰ τῷ πόθῳ τῶν κηρυττόντων, καὶ τῇ ἀγάπῃ τῶν ἀκουόντων. Καὶ ὥσπερ φιλόστοργοι πατέρες, ἐπειδὰν ἴδωσι τοὺς παῖδας ψελλίζοντας καὶ χωλεύοντας τῇ λέξει, οὐ πρὸς τὸ ἄναρθρον βλέπουσι
 
 τοῦ λόγου, ἀλλὰ πρὸς τὸν πόθον τῆς φύσεως, καὶ πάσης αὐτοῖς ῥητορικῆς μεγαλοφωνίας καὶ φιλοσόφου μετεωρολογίας, ἡδύτερά ἐστι τὰ τῶν παίδων ψελλίσματα· οὕτω καὶ ὁ Θεός, οὐκ εἰς τὰς γλώσσας ἡμῶν ψελλιζούσας περὶ θεολογίας, ἀλλ’ εἰς τὸν πόθον καὶ εἰς τὴν διάθεσιν βλέπει, ὅτι πίστει κηρύττομεν, καὶ ἀγάπῃ ἀνυμνοῦμεν. Οὐδὲν γὰρ δύναται δι’ ἀνθρωπίνης γλώττης τρανῶς λαλεῖσθαι, ἀλλ’ ὅσα ἂν λαλήσωμεν περὶ Θεοῦ, ψελλίζοντες λαλοῦμεν. Διὰ τί; Ἐπειδὴ καὶ Παῦλος βοᾷ· Ἐκ μέρους γινώσκομεν, καὶ ἐκ μέρους προφητεύομεν. Ὅμως δὲ εἰ καὶ ψελλίζομεν, ἐνεχείρισεν ἡμῖν τὸ κήρυγμα τῆς εἰρήνης. Διὰ τοῦτο βοᾷ Ἠσαΐας · Καὶ αἱ γλῶσσαι αἱ ψελλίζουσαι μαθήσονται λαλεῖν εἰρήνην. Φέρε τοίνυν ἠρέμα καὶ κατὰ μικρὸν ψελλίσωμεν πρὸς τὸν κοινὸν ἡμῶν Πατέρα καὶ Δεσπότην, τὸν καταξιώσαντα εἰπεῖν τοῖς ἑαυτοῦ μαθηταῖς· Τεκνία· εἰ γὰρ τέκνα καλεῖ, τῶν τέκνων ψελλιζόντων ἀνέχεται.

Καὶ ἐπειδὴ ἔφθη ἀνελθεῖν εἰς οὐρανούς, καὶ ἡ ἀνάληψις αὐτοῦ ἡ πολυύμνητος ἐκηρύχθη, οὐκ ἀποκλείεται χρόνῳ ἡ χάρις, οὐδὲ περιγράφεται ἡμέραις ἡ θεολογία. Ἐπειδὴ δὲ θελήσαντες ἀνελθεῖν εἰς τὸ ὄρος τῶν Ἐλαιῶν ἐνεποδίσθημεν, ὡς οἶδεν ὁ Χριστός, προθέμενοι μέν, κωλυθέντες δὲ διὰ τὴν ἀκαταστασίαν τοῦ ἀέρος καὶ τὸ συνεχὲς τοῦ πλήθους· λέγω δὲ ταῦτα, ἵνα πᾶσαν ὑπόληψιν λύσω τῶν μάτην ἐγκαλεῖν βουλομένων· ἐπειδήπερ πρὸς τὸ πλῆθος ἰδόντες τῶν εἰρημένων, ταχέως συνεστείλαμεν τὸν λόγον, ἵνα μὴ τῷ πλήθει τῶν λεγομένων καταχώσωμεν ὑμῶν τὴν μνήμην, σήμερον ἀποδίδομεν τὴν ὀφειλήν. Καὶ γὰρ ὁ νόμος ἐπέτρεπε τὸν μὴ ποιήσαντα τῷ πρώτῳ μηνὶ τὸ Πάσχα, τῷ δευτέρῳ μηνὶ τὴν ὀφειλὴν ἀποδιδόναι. Δεῖ δὲ ὑμᾶς εἰδέναι ὅτι Θεοῦ λόγος, οὐ χρόνοις, οὐχ ἡμέραις περιγράφεται, ἀλλὰ κατὰ πᾶσαν ἡμέραν δέχεται κήρυγμα, καὶ σταυροῦ, καὶ πάθους, καὶ ἀναστάσεως, καὶ ἀναλήψεως, καὶ δευτέρας παρουσίας.

Ἠρέμα δὲ προδιαλαβόντες μικρά τινα τῶν θείων ῥημάτων ἐν τοῖς ὑπαναγνωσθεῖσι σήμερον, καὶ τὰς εὐαγγελικὰς πηγὰς ἀντλήσαντες, οὕτως ἔλθωμεν ἐπὶ τὴν ἐπαγγελίαν. Οὔσης ὀψίας τῇ ἡμέρᾳ ἐκείνῃ, τῇ μιᾷ τῶν σαββάτων, καὶ τῶν θυρῶν κεκλεισμένων, ὅπου ἦσαν οἱ μαθηταὶ συνηγμένοι, ἦλθεν ὁ Ἰησοῦς . Ἀφ’ οὗ ὁ Σωτὴρ τὴν ἀνάστασιν ἐπραγματεύσατο ἡμῖν, σπανίως φαίνεται, ἐν ἄλλαις ἡμέραις ἐπιφανεὶς τοῖς μαθηταῖς ἢ κατὰ τὴν ἡμέραν τῆς Κυριακῆς. Ὥσπερ γὰρ ἐν ἑκάστῳ σαββάτῳ παρέβαλλε τῇ συναγωγῇ, ἵνα πληρώσῃ τὸν νόμον· οὕτως ἀφ’ οὗ τὴν ἀνάστασιν ἐπραγματεύσατο, καὶ τὸν ἀρραβῶνα τῷ κόσμῳ ἤνεγκεν, ἐσπούδαζε τῇ ἡμέρᾳ τῆς Κυριακῆς, ἐν μιᾷ τῶν σαββάτων, ἐπιφαίνεσθαι, ἵνα πήξῃ τὸν θεμέλιον τῆς ἁγίας Κυριακῆς. Τέλος γὰρ εἶχε τὰ τῶν σαββάτων, ἀρχὴν δὲ ἐλάμβανε τὰ τῆς Δεσποτικῆς ἡμέρας, ἤγουν τῆς ἀναστάσεως, ὡς μέμνησθε τῶν πρώην εἰρημένων. Πῶς ὁ μακάριος Ματθαῖος περιγράφων τὰ σάββατα, ἀρχὴν δὲ εἰσάγων τῶν ἁγίων Κυριακῶν, ἔλεγεν· Ὀψὲ σαββάτων; Τέλος γὰρ ἦν, καὶ ὀψὲ τῶν πρώτων σαββάτων· Ἐπιφωσκούσης, εἰς μίαν σαββάτων. Ἐφάνη τοίνυν, ἀναστὰς τῇ μιᾷ τῶν σαββάτων, αὐτῇ τῇ ἡμέρᾳ τῆς ἁγίας ἑορτῆς τῆς
 
 ἀναστασίμου.

Τῶν θυρῶν κεκλεισμένων, ὅπου ἦσαν οἱ μαθηταί συνηγμένοι διὰ τὸν φόβον τῶν Ἰουδαίων , ἦλθεν ὁ Ἰησοῦς καὶ ἔστη εἰς τὸ μέσον. Ὅπου ἀκμάζει φόβος, παραγίνεται ὁ λύων τὸν φόβον· ὅπου ἀκμάζει τὰ τῆς ζάλης, ἐπιλάμπει τὰ τῆς γαλήνης· ὅπου βλέπει τὸ σκάφος χειμαζόμενον τῆς εὐσεβείας, προσφέρει τὴν κυβερνητικὴν ἐπιστήμην· τὸν μὲν χειμῶνα λύων, τὸ δὲ σκάφος εἰς γαλήνην εἰσάγων, πρὸς τὸ ἀκμάζον πάθος τοῦ φόβου τὸ φάρμακον φέρει. Ἔστη εἰς τὸ μέσον· καὶ τί φησιν; Εἰρήνη ὑμῖν. Μὴ στασιαζέτω ἡ διάνοια ὑμῶν, μὴ θορυβείσθω ὁ λογισμός, μὴ πολεμεῖσθε ταῖς ἐννοίαις τοῦ φόβου· Εἰρήνη ὑμῖν. Εἰρήνη πόλεμον ἀφανίζει, φόβον καταλύει, ἔχθραν ἐξορίζει· Εἰρήνη ὑμῖν. Ἐδόθη πολλάκις εἰρήνη παρὰ Θεοῦ τοῖς ἀνθρώποις, ἀλλ’ οὐ διὰ τοῦ προσώπου τῆς αὐθεντίας, ἀλλὰ δι’ ἀγγέλων, διὰ προφητῶν· μόνος ὁ Σωτὴρ δι’ ἑαυτοῦ φανεὶς ἔδωκεν εἰρήνην. Ἐδόθη τῷ Δανιὴλ εἰρήνη, ἀλλὰ δι’ ἀγγέλου. Ὤφθη τῷ Δανιὴλ ἄγγελος καὶ εἶπεν· Εἰρήνη σοι, ἄνερ ἐπιθυμιῶν, ἴσχυε καὶ ἀνδρίζου, ὁ Κύριος μετὰ σοῦ. Ὤφθη καὶ τῷ Γεδεὼν ἄγγελος καὶ εἶπεν· Εἰρήνη σοι. Ἄγγελοι τοίνυν ἔδωκαν εἰρήνην, οὐδέπω δὲ ὁ Δεσπότης τῶν ἀγγέλων· ἀλλὰ δι’ ἐκείνων μὲν ἔπεμπεν, ἐταμιεύετο δὲ ἐν ἑαυτῷ τὴν εἰρήνην τὴν εὐαγγελικήν. Οἱ δὲ προφῆται δεξάμενοι πολλάκις παρὰ τῶν ἀγγέλων τὴν εἰρήνην, ἐδίψων ἐξ αὐτοῦ τοῦ προσώπου τῆς αὐθεντίας δέξασθαι τὴν εἰρήνην. Διὸ ἐβόα Ἠσαΐας · Κύριε ὁ Θεὸς ἡμῶν, εἰρήνην δὸς ἡμῖν· μὴ δι’ ἑτέρων, ἀλλὰ διὰ σαυτοῦ εἰρήνην δὸς ἡμῖν. Εἶτα πρὸς τὴν δέησιν ἡ ἀντιφώνησις· Εἰρήνην τὴν ἐμὴν δίδωμι ὑμῖν. Καὶ τοῦτο εἰπὼν ἔδειξεν αὐτοῖς τὰς χεῖρας καὶ τὴν πλευράν. Ὥσπερ γὰρ στρατηγὸς ἐπανελθὼν ἀπὸ πολέμου, καὶ τραύμασι νικηφόροις λάμπων, οὐκ αἰσχύνεται τοῖς τραύμασι· στεφάνων γάρ ἐστι λαμπρότερα· οὕτω καὶ ὁ Σωτήρ, τραύματα ὑπὲρ τῆς ἀληθείας ἀναδεξάμενος καὶ ὑπὲρ τοῦ κοινοῦ γένους, οὐ κρύπτει τὰ πάθη, ἀλλ’ ἐκκαλύπτει, ἵνα δείξῃ τὴν ἑαυτοῦ ἀνδρείαν. Ἔδειξε τὰς χεῖρας ἐν αἷς ἦν ὁ τύπος τῶν ἥλων, ἔδειξε καὶ τὴν πλευράν· χεῖρας δι’ ὧν ἡμᾶς ἔπλασε, πλευρὰν ἐξ ἧς ἀνέβλυσεν ἡμῖν τῶν μυστηρίων τὴν πηγήν. Ἔδειξε τὰς χεῖρας, ἵνα πληροφορήσῃ τὴν ἀνάστασιν, ἵνα πληροφορήσῃ τοὺς ἀμφιβάλλοντας ὅτι ὄντως ὁ παθὼν ἀνέστη, ὅτι ὄντως τὸ ἀποθανὸν καὶ ταφὲν σῶμα ἐγήγερται. δ’. Ἐχάρησαν οὖν οἱ μαθηταὶ ἰδόντες τὸν Κύριον. Ἐδόθη εἰρήνη, ἐλύθη ὁ φόβος, ἤνθησεν ἡ χάρις. Εἶπεν οὖν αὐτοῖς πάλιν· Εἰρήνη ὑμῖν. Διὰ τί πάλιν; Ὅπου βούλεται πῆξαι τὰ δῶρα τῆς χάριτος, διπλασιάζει τὰς εὐλογίας· ὥσπερ ἐπὶ τοῦ Ἀβραάμ · Εὐλογῶν εὐλογήσω σε, καὶ πληθύνων πληθυνῶ σε· οὕτω δίδωσιν εἰρήνην ἐπὶ εἰρήνην τοῖς ἐγγὺς καὶ τοῖς μακράν.

Καθὼς ἀπέσταλκέ με ὁ Πατήρ, κἀγὼ πέμπω ὑμᾶς. Πρόσεχε παρακαλῶ. Ὅρα πῶς εἰς τὸ ἀνθρώπινον σχῆμα ἁρπάζει τὴν οἰκονομίαν. Οὐκ εἶπε· Καθὼς ἐγέννησέ με ὁ Πατήρ· ὅπου γὰρ ἀποστολή, τὸ ἀνθρώπινον σχῆμα ἐνδείκνυται. Συνεχῶς δὲ τοῦτο ἐπισημαινόμεθα, ἐπειδὴ τὴν οἰκονομίαν ἑρμηνεύει. Ὅπου, φησί, γυμνὴ ἡ φύσις, Πατέρα καὶ Υἱὸν κηρύττει. Καθὼς ἀπέσταλκέ με. Πῶς δὲ ἀπέσταλκέ σε; Πρόσεχε παρακαλῶ. Ἀπεστάλης, Δέσποτα, ἐξ οὐρανοῦ· οἱ ἀπόστολοι οὐκ ἐξ οὐρανοῦ· πῶς, καθὼς ἀπέστειλέ σε ὁ Πατήρ, ἀποστέλλεις; Οὐ τὸν τρόπον λέγω, φησί,
 
 
 τῆς ἀποστολῆς, τὸ Καθὼς ἀπέστειλέ με, ἀλλὰ τὴν δύναμιν. Ἀπεστάλην εἰς τὸ παθεῖν ὑπὲρ τοῦ κόσμου· ἀποστέλλω ὑμᾶς, ἵνα τοῖς ὑμετέροις πάθεσι τὴν οἰκουμένην στεφανώσω. Καὶ ἐπειδὴ οὐκ ἴσχυεν ἡ θνητὴ φύσις ἀρκέσαι πρὸς τὴν ὁμοιότητα τὴν Δεσποτικήν, λέγει· Καὶ τοῦτο εἰπών, ἐνεφύσησεν· ὃ ἔλειπε τῇ φύσει, προσέδωκε τῇ χάριτι· καὶ τοῦτο εἰπών, ἐνεφύσησε καὶ λέγει αὐτοῖς· Λάβετε Πνεῦμα ἅγιον. Πρόσεχε. Διὰ τί ἐνεφύσησεν ὁ Σωτὴρ τοῖς ἀποστόλοις κατ’ αὐτὴν δὲ τὴν ἡμέραν τῆς ἀναστάσεως; Ἆρα γὰρ ἐκτὸς τοῦ ἐμφυσήματος, οὐχ ἱκανὸς ἦν δοῦναι Πνεῦμα ἅγιον; Ἀλλ’ ἐπειδή, τὸν πρῶτον ἄνθρωπον πλάττων, ἐνεφύσησεν εἰς τὸ πρόσωπον αὐτοῦ, καὶ ἐγένετο ὁ ἄνθρωπος εἰς ψυχὴν ζῶσαν, ἀπώλεσε δὲ τοῦ ἐμφυσήματος τὴν χάριν διὰ τὴν παράβασιν, καὶ ἀπολέσας τὴν ζωοποιὸν δύναμιν, εἰς χοῦν διελύθη, καὶ ἐν τῷ τάφῳ κατέλυσεν τὴν αὐτοῦ δημιουργίαν· ἀνανεῶν τοίνυν τὸ πλάσμα, καὶ ἀποδιδοὺς τὸ ἀρχαῖον δῶρον, ἐνεφύσησεν εἰς τὰ πρόσωπα τῶν ἀποστόλων, τὴν ἀρχαίαν ἐκείνην καὶ τὴν ζωτικὴν δύναμιν ἀποδιδοὺς τῷ πλάσματι. Ὁμοῦ δὲ ἐπληροῦτο καὶ τά τῷ προφήτῃ προειρημένα. Ὁ γὰρ μακάριος Ναοὺμ ὁ προφήτης, προειδὼς ὅτι ὁ Σωτὴρ ἀνιστάμενος ἐκ τῶν νεκρῶν μέλλει ἐμφυσᾷν τοῖς ἁγίοις ἀποστόλοις, καὶ πληροῦν αὐτοὺς θείου χαρίσματος, διαμαρτύρεται τῷ λαῷ λέγων· Ἑόρταζε, Ἰούδα , τὰς ἑορτάς σου, ἀπόδος τῷ Θεῷ τὰς εὐχάς σου· οὐκέτι οὐ μὴ προσθῶσιν ἐλθεῖν εἰς παλαίωσιν. Συντετέλεσται, ἐξῆρται. Ἀνέβη γὰρ ἐκ τῆς γῆς ὁ ἐμφυσῶν εἰς τὸ πρόσωπόν σου, καὶ ἐξαιρούμενός σε ἐκ θλίψεως. Τὰ δύο εἶπεν· ἐπειδὴ καὶ τὸν φόβον ἔλυσε καὶ ἐνεφύσησε δοὺς Πνεῦμα. Εἶπεν· Ὁ ἐμφυσῶν εἰς τὸ πρόσωπόν σου καὶ ἐξαιρούμενός σε ἐκ θλίψεως.

Εἶτα τότε λέγει· Εἰρήνη ὑμῖν, καὶ τοῦτο εἰπών, ἐνεφύσησε καὶ λέγει αὐτοῖς· Λάβετε Πνεῦμα ἅγιον. Ἐπειδὴ εἶδε τὴν ἀνθρωπίνην φύσιν ὀκλάζουσαν πρὸς τοὺς πόνους, καὶ παραιτουμένην πρὸς τοὺς ἀγῶνας δι’ ἀσθένειαν, ἀναπληροῖ τὸ λεῖπον τῇ δυνάμει τοῦ Πνεύματος, ἵνα κάμνουσαν αὐτὴν τῇ ἀσθενείᾳ ἡμῶν, παραμυθήσηται· καὶ ὥσπερ σίδηρόν τινα, ἐστόμωσεν αὐτὴν τῇ θείᾳ χάριτι, ἵνα ὃ μὴ ἔχῃ ἐκ φύσεως, δέξηται παρὰ τῆς χάριτος, καὶ προσέλθῃ πρὸς τοὺς ἀγῶνας τῇ δυνάμει τοῦ Πνεύματος νευρουμένη. Λάβετε Πνεῦμα ἅγιον· καθὼς ἀπέσταλκέ με ὁ Πατήρ, κἀγὼ πέμπω ὑμᾶς. Ἀλλὰ σύ, ἐξελθὼν ὡς Δεσπότης, εἶδες ἁμαρτωλοὺς καὶ ἠλέησας· συνεχώρησας τὰ ἁμαρτήματα ἡμῶν. Ἀνωτέρα ἡ χάρις· ἐμπίπτομεν εἰς τὴν ἄβυσσον τῶν ἁμαρτημάτων· οἱ ἁμαρτάνοντες πολλοί, φιλανθρωπίας χρεία πολλῆς. Οὐκ ἔχομεν τὴν αὐθεντίαν· πῶς δυνάμεθα κατὰ σὲ ἀποσταλῆναι; Διὰ τοῦτο, ἵνα πληρωθῇ τό, Καθὼς ἀπέστειλέ με ὁ Πατήρ, κἀγὼ ἀποστέλλω ὑμᾶς, λέγει· Ἄν τινων ἀφῆτε τὰς ἁμαρτίας, ἀφίενται· ἄν τινων κρατῆτε, κεκράτηνται. Ἣν ἔχει ἐξουσίαν, δίδωσιν. Ὥσπερ γὰρ οὐχ οἷόν τέ ἐστιν ἄρχοντα πιστευθῆναι ἔθνος, μὴ λαβόντα συγχωρήσεως καὶ θανάτου καὶ τιμωρίας ἐξουσίαν, οὕτω καὶ ὁ Σωτήρ, μέλλων καθιστᾷν αὐτοὺς ἄρχοντας τῆς οἰκουμένης, δίδωσιν αὐτοῖς καὶ τιμωρίας ἐξουσίαν καὶ συγχωρήσεως, τό, Ἄν τινων ἀφῆτε τὰς ἁμαρτίας, ἀφίενται· ἄν τινων κρατῆτε, κεκράτηνται. Ἓν γάρ ἐστι τῶν ἀμηχάνων, ἢ μαρτυρῆσαι γενναίως, ἢ κηρῦξαι σπουδαίως, ἢ πρᾶξαί τι τῶν μεγάλων καὶ δυσκατορθώτων, ἐὰν μὴ
 
 Πνεύματος ἁγίου δύναμις νευρώσῃ τὸν τόνον τοῦ μάρτυρος· ἄλλως γὰρ οὐ δύνανται μάρτυρες εἶναι. Μάρτυρα δὲ λέγω νῦν, οὐ μόνον τὸν διὰ παθῶν τελειούμενον, ἀλλὰ καὶ τὸν τῷ λόγῳ μαρτυροῦντα τῆς χάριτος. Πᾶς γὰρ κήρυξ ἀληθείας, μάρτυς ἐστὶ Θεοῦ. Διὸ περὶ Ἰωάννου τοῦ Βαπτιστοῦ λέγει τὸ Εὐαγγέλιον· Καὶ ἐμαρτύρησεν
 
 Ἰωάννης τῇ ἀληθείᾳ λέγων, ὅτι Οὗτός ἐστι. Μαρτυρεῖ δὲ οὐ τὸ πάσχειν, ἀλλὰ τὸ βοᾷν. Ἀμήχανον μάρτυρας γενέσθαι θείου λόγου, μὴ παρὰ Πνεύματος ἁγίου νευρωθέντας. Διὸ λέγει ὁ Σωτὴρ ἀναλαμβανόμενος· Ὑμεῖς δὲ μείνατε ἐν τῇ πόλει Ἰερουσαλήμ , ἕως ἂν ἐνδύσησθε δύναμιν ἐξ ὕψους, καὶ λήψεσθε δύναμιν ἐπελθόντος τοῦ ἁγίου Πνεύματος ἐφ’ ὑμᾶς, καὶ ἔσεσθέ μοι μάρτυρες. Ἄνευ γὰρ τοῦ λαβεῖν Πνεύματος δύναμιν οὐχ οἷόν τέ ἐστι μάρτυρα γενέσθαι.

Θωμᾶς δὲ εἷς ἐκ τῶν δώδεκα, ὁ λεγόμενος Δίδυμος , οὐκ ἦν μετ’ αὐτῶν. Ἦν δὲ οἰκονομία μεγίστη Χριστοῦ, τὸ ἀπολειφθῆναι τὸν Θωμᾶν , ἵνα ἡ ἐκείνου ἀμφιβολία, ἐνεργέστερον παραστήσῃ τὴν ἀνάστασιν. Εἰ μὴ γὰρ Θωμᾶς ἀπελείφθη, καὶ δὶα τὴν ἀπόλειψιν ἀμφέβαλλε, καὶ τῇ ἀμφιβολίᾳ πληροφορίαν ὁ Σωτὴρ προσήνεγκεν, ἔμελλεν ἔτι σκανδαλίζειν πολλοὺς τὸ τῆς ἀναστάσεως θαῦμα· ἀλλ’ ἐγένετο ἡ ἐκείνου ἀμφιβολία, πάντων τῶν πιστῶν θεραπεία. Ὅτε οὖν ἦλθεν ὁ Θωμᾶς , ἔλεγον αὐτῷ οἱ ἄλλοι μαθηταί· Ἑωράκαμεν τὸν Κύριον. Οἱ μὲν σεμνύνονται ἐφ’ οἷς ἐθεάσαντο· ὁ δὲ ὥσπερ ἀντιλογίᾳ τινὶ κατεχόμενος, καὶ οὐκ ἀπιστίᾳ· τοσοῦτον ὅσον ἀμφιβολία· καὶ διψῶν πληροφορηθῆναι, οὐκ εἶπεν· Ἀμήχανον τοῦτο γενέσθαι. Πρόσεχε ἀκριβῶς. Οὐκ ἀπηρνήσατο τὴν ἀνάστασιν· οὖκ εἶπεν· Ἀδύνατα λέγετε, ἀμήχανα πράγματα ἀπαγγέλλετε· ἀλλ’ ἐζήτησε πληροφορίαν λέγων· Ἐὰν μὴ ἴδω ἐν ταῖς χερσὶν αὐτοῦ τὸν τύπον τῶν ἥλων, καὶ βάλω τὸν δάκτυλόν μου εἰς τὸν τύπον τῶν ἥλων, καὶ βάλω τὴν χεῖρά μου εἰς τὴν πλευρὰν αὐτοῦ, οὐ μὴ πιστεύσω. Οὐκ εἶπεν οὐ μὴ πιστεύσω παντελῶς, ἀλλ’ ἐὰν μὴ πληροφορηθῶ, οὐ μὴ πιστεύσω. Καὶ μεθ’ ἡμέρας ὀκτώ. Ὅρα πῶς τῇ ἄλλῃ Κυριακῇ ἐφίσταται· ἀπὸ γὰρ
 
 Κυριακῆς εἰς Κυριακήν, ὀκτὼ ἡμέραι εἰσί. Καὶ μεθ’ ἡμέρας ὀκτὼ τῆς ἀναστάσεως, ἦλθε πάλιν ὁ Ἰησοῦς τῶν θυρῶν κεκλεισμένων καὶ ἔστη εἰς τὸ μέσον, καὶ εἶπεν· Εἰρήνη ὑμῖν. Ἐπειδὴ ἐκεῖ δεύτερον εἶπεν· Εἰρήνη ὑμῖν, ὧδε μίαν εἶπεν, ἵνα ἐκ τῆς ἁγίας Τριάδος, ὁλόκληρον τὸ δῶρον τῆς εἰρήνης ἐργάσηται· Εἰρήνη ὑμῖν. Εἶτα λέγει τῷ Θωμᾷ , φέρε τὸν δάκτυλόν σου ὧδε. Πρόσεχε παρακαλῶ. Οὐκ ἀναμένει ὁ Σωτὴρ ἀκοῦσαι παρὰ τῶν μαθητῶν τὴν ἀμφιβολίαν τοῦ Θωμᾶ · οὐ πρῶτον ἐδιδάχθη, καὶ τότε διδάσκει· ἀλλ’ ἵνα πείσῃ αὐτὸν ὅτι παρῆν καὶ μὴ φαινόμενος, καὶ ἵνα ἐξεταστὴς τῆς ἀμφιβολίας γένηται, λέγει Θωμᾷ · Φέρε τὸν δάκτυλόν σου ὧδε, ὡς εἶπας, καὶ ἴδε τὰς χεῖράς μου, καὶ φέρε τὴν χεῖρά σου, καὶ βάλε εἰς τὴν πλευράν μου· καὶ μὴ γίνου ἄπιστος, ἀλλὰ πιστός. Δείκνυσιν ὅτι ὁ πληροφορίαν ζητῶν, οὐ πιστὸς· ὁ δὲ πίστει δουλεύων, πιστός.
 
 Ὅμοιόν ἐστι τὸ ἐρευνᾷν πλευρὰν Χριστοῦ καὶ τύπους ἥλων, τῷ λέγειν· Πῶς ἐγεννήθη; Μᾶλλον δὲ οὐχ ὅμοιον. Ὁ μὲν γὰρ ἐπεζήτει ἰδεῖν τύπους ἥλων, ἐν σαρκὶ ὁρωμένους καὶ αἰσθήσει ὑποπίπτοντας, ἐπεθύμει ἰδεῖν πρᾶγμα γεγενημένον, ὅ καὶ προῄδει. Σὺ δὲ πολυπραγμονῶν φύσιν ἀθεώρητον, οὐσίαν ἀκατάληπτον, γέννησιν ἄρρητον, τὸν γεννήσαντα ἄφραστον, τὸν γεννηθέντα ἀκατάληπτον, οὐ χεῖρον παρανομεῖς; Οὐκ εἶ ἀπίστου χείρων; Εἰ πλευρὰν ἐρευνήσας ὁ μακάριος Θωμᾶς ἤκουσε· Μὴ γίνου ἄπιστος· σὺ ἐρευνῶν τὴν ἀσώματον φύσιν, τὴν ἀκατάληπτον δύναμιν, μὴ γίνου ἄπιστος, ἀλλὰ πιστός. Ὅμως εὐχαριστοῦμεν τῇ τοῦ Θεοῦ ἀνεξικακίᾳ, ὅτι ὁ τοῦ Θωμᾶ δάκτυλος ἐγένετο κάλαμος εὐσεβείας, ἀνατρέπων τὰ αἱρετικὰ δίκτυα, καὶ ἐμφράττων αὐτῶν τὰ στόματα τῶν τολμώντων λέγειν, ὅτι σχήματι ἐνεδύσατο σῶμα, καὶ σχήματι ἀπέθανεν. Ὁ δὲ δάκτυλος ὁ τοῦ Θωμᾶ οὕτω διέλυσε τῶν αἱρετικῶν τὴν ἀμφιβολίαν, ὡς ἐκεῖνος ὁ δάκτυλος, πρὸς ὃν
 
 οὐκ ἤρκεσαν οἱ μάγοι τῶν Αἰγυπτίων λέγοντες· Δάκτυλος Θεοῦ ἐστιν οὗτος. Ἔπρεπε τότε καὶ τῷ ἁγίῳ Θωμᾷ μετὰ τὴν πληροφορίαν, εἰπεῖν τὸ τοῦ Δαυῒδ · Ἐν ἡμέρᾳ θλίψεώς μου τὸν Θεὸν ἐξεζήτησα, καὶ ἐπειδὴ χερσὶν ἠρεύνα, εἰπεῖν τὸ ἐπαγόμενον· Ταῖς χερσί μου, νυκτός, ἐναντίον αὐτοῦ, καὶ οὐκ ἠπατήθην. Μὴ γίνου ἄπιστος, ἀλλὰ πιστός.

Ἐκεῖνος καὶ ἀπὸ τοῦ τύπου θεασάμενος τὸν παθόντα, καὶ ἀπὸ τῆς προγνώσεως Θεὸν λέγει· Ὁ Κύριός μου καὶ ὁ Θεός μου. Ἀκουέτωσαν οἱ αἱρετικοί . Εἰ ἀληθῶς παραιτεῖται καὶ οὐκ ἔστιν ὁμότιμος τοῦ πατρός, τίνος ἕνεκεν οὐκ ἀποπέμπεται τὴν ὑπερβαίνουσαν αὐτῷ τιμήν; Ἤκουσεν οὖν παρά τινος, Διδάσκαλε ἀγαθέ, καὶ λέγει· Τί με λέγεις ἀγαθόν; Οὐδεὶς ἀγαθός, εἰ μὴ εἷς ὁ Θεός. Καίτοι τὸ ἀγαθόν, ὄνομα καὶ ἐν ἡμῖν πολιτεύεται. Ἀγαθὸς ἀκοῦσαι κατὰ τὴν σὴν ὑπόνοιαν παρῃτήσατο· Θεὸς καὶ Κύριος ἀκοῦσαι οὐ πολλῷ μᾶλλον ὤφειλε παραιτήσασθαι; Διδάσκαλε ἀγαθέ, καὶ λέγει· Τί με λέγεις ἀγαθόν; Ὧδε, Ὁ Κύριός μου καὶ ὁ Θεός μου, καὶ οὐκ εἶπε· Τί με λέγεις Κύριον καὶ Θεόν; Ἀλλ’ ἐκεῖ, ἐπειδὴ ἀνάξιος αὐτοῦ ἦν ἡ φωνὴ· οὐ γὰρ εἶπε, Κύριε ἀγαθέ, ἀλλά, Διδάσκαλε ἀγαθέ· τὸ εὐτελὲς ἀπεπέμψατο, καὶ τὸ ἔνδοξον ἀπεδέξατο. Ἐκεῖ ἐμέμψατο, ἀλλὰ καὶ ἐκ τῶν ἐναντίων ἐμέμψατο, ὅτι βράδιον εἶπεν. Ἐμέμψατο αὐτόν, οὐχ ὅτι εἶπεν, Ὁ Κύριός μου, ἀλλ’ ὅτι βράδιον λέγει. Ἐπεὶ τοίνυν εἶδες καὶ ἐπίστευσας, μακάριοι οἱ μὴ ἰδόντες, καὶ πιστεύσαντες. Εἷς ἐνεκλήθη, καὶ ἡμεῖς πάντες ἐμακαρίσθημεν· ὁ γὰρ μακαρισμὸς οὗτος, ἐπὶ πάντας ἡμᾶς καὶ τοὺς μεθ’ ἡμᾶς διαβαίνει, ὅτι μὴ παραλαβόντες ὄψει τὰ θαύματα, ἀλλὰ πίστει δεχόμενοι, κοινωνοὶ γινόμεθα τοῦ μεγάλου τούτου καὶ ἐνδόξου μακαρισμοῦ.

Ἀλλ’ ἀπὸ τῆς ἱστορίας, ἣν ἐπιτόμως διεδράμομεν, μεταβαίνωμεν, εἰ μὴ ἀπεκάμετε πρὸς τὸ πλῆθος τῶν εἰρημένων, εἰς ἄλλην προφητικὴν φωνήν· Δεῦτε, ἀναβῶμεν εἰς τὸ ὄρος τοῦ Κυρίου. Ἀπὸ γὰρ τοῦ ὄρους τῶν Ἐλαιῶν ἀνελήφθη ὁ
 
 Σωτήρ. Δεῦτε, ἀναβῶμεν εἰς τὸ ὄρος τοῦ Κυρίου, καὶ εἰς τὸν οἶκον τοῦ Θεοῦ Ἰακώβ . Ἐτίμησε δὲ ὁ Θεὸς καὶ τὴν ἡμετέραν πόλιν τῇ ὁμωνυμίᾳ τοῦ ὄρους· καὶ γὰρ ἐκεῖ ἐξ ὄρους τοῦ λεγομένου ἐλαιῶνος ἀνελήφθη ὁ Σωτήρ, καὶ ὧδε ὁμονύμως ἡ λεγομένη ἐλαία πεφύτευται, καὶ τῇ ἐγγύτητι καὶ τῇ ὁμωνυμίᾳ πιστουμένη τὴν ἀρχαίαν ἱστορίαν. Καὶ γὰρ ἀνήγαγεν ὁ Σωτὴρ τοὺς μαθητὰς εἰς τὸ ὄρος τῶν Ἐλαιῶν . Ἦν δὲ τὸ ὄρος τῶν Ἐλαιῶν ἀπέναντι Ἰερουσαλήμ . Κἀκείνῃ καὶ ταύτῃ πρόσεχε τοίνυν. Δεῦτε, ἀναβῶμεν εἰς τὸ ὄρος τοῦ Κυρίου· συνανέλθωμεν τῷ πόθῳ καὶ τῷ λόγῷ· καὶ ἴδωμεν τίνα ἡμῖν ἐπραγματεύσατο ἡ σωτήριος ἀνάληψις.

Βούλομαι οὖν αὐτὴν τὴν βίβλον τῶν Πράξεων κατὰ μέρος ἐκ τῶν προοιμίων ἐξιχνιάσαι, ἵνα μεθ’ ὑμῶν ἀντλήσω τὰ θεῖα νάματα, καὶ ἐρευνήσωμεν κοινῇ τοὺς θησαυρούς, ὡς ἔμποροι τῆς ἀληθείας, καὶ ὡς σπεύδοντες πλουτεῖν ἐν εὐσεβείᾳ. Πράξεις, φησί, τῶν ἀποστόλων . Καὶ αὕτη ἡ ἐπιγραφὴ πᾶσαν ἐμφαίνει τῶν πραγμάτων τὴν δύναμιν, καὶ ἔστι τὸ προοίμιον, ὅλης τῆς πραγματείας τὸ ἐπάγγελμα. Οὐδὲ γὰρ πάντων τῶν ἀποστόλων ἐμφέρονται τῇ βίβλῳ αἱ πράξεις· ἀλλ’ εἴ τις ἀκριβῶς ζητήσειε, τὰ μὲν πρῶτα τῆς βίβλου, Πέτρου ἐκφαίνει θαύματα καὶ διδασκαλίαν,
 
 ὀλίγην δὲ τῶν ἀποστόλων· καὶ μετὰ ταῦτα, εἰς Παῦλον κενοῦται πᾶσα ἡ πραγματεία. Πέτρος μνημονεύεται καὶ Παῦλος , καὶ πῶς πάντων τῶν ἀποστόλων αἱ πράξεις; Ἀλλ’ ἐπειδὴ κατὰ τὸν μακάριον Παῦλον , δοξαζομένου μέλους ἑνὸς συνδοξάζεται πάντα τὰ μέλη, οὐκ ἐπέγραψεν ὁ ἱστοριογράφος, Πράξεις Πέτρου καὶ Παύλου , ἀλλὰ τῶν ἀποστόλων· κοινὸν γὰρ τὸ ἐγκώμιον, κοινὸν καὶ τὸ ἐπάγγελμα.

Ζητοῦμεν οὖν τίς ὁ συντάξας ταύτην τὴν βίβλον τῶν Πράξεων· πολλοὶ γὰρ εἰς πολλὰς καὶ διαφόρους ἐμερίσθησαν ἐννοίας, οἱ μὲν εἰπόντες ὅτι Κλήμης ὁ Ῥωμαῖος συνέταξεν αὐτάς, ἄλλοι δὲ λέγουσι, Βαρνάβας , ἄλλοι δὲ ὅτι Λουκᾶς ὁ εὐαγγελιστής. Ἐπεὶ οὖν εἰς διαφόρους ἐννοίας μερίζεται τὰ τῶν λογισμῶν αὐτῶν, ἑρμηνέα λάβωμεν τὸν συγγραφέα, τίς ἐστι καὶ τί πραγματεύεται, καὶ εἰ εἰς ἑαυτὸν σημαίνει τὸν λόγον. Λέγει τοίνυν· Τὸν μὲν πρῶτον λόγον ἐποιησάμην περὶ πάντων, ὦ Θεόφιλε . Εἰπών, Πρῶτον, πέμπει ἡμῶν τὰς ἐννοίας ζητῆσαι ποῖον πρῶτον λέγει λόγον. Εἰ γὰρ τοῦτον μόνον συνέταξεν, οὐκ ἂν εἶπε· Τὸν μὲν πρῶτον ὅτι ἐποιησάμην. Ἰδοὺ οὖν εὑρίσκεται οὗτος ὁ λόγος δεύτερος· τὸν γὰρ πρῶτον ἤδη πεποίημαι· ποῖον δὲ πρῶτον ἐποίησεν, αὐτὸς λέγει· Τὸν μὲν πρῶτον λόγον ἐποιησάμην περὶ πάντων, ὦ Θεόφιλε , ὧν ἤρξατο ὁ Ἰησοῦς ποιεῖν τε καὶ διδάσκειν. Οὐ Πράξεις συνέταξεν ἐν τῷ πρώτῳ λόγῳ, ἀλλ’ Εὐαγ γέλιον· οὐχ ὧν ἐποίησε Πέτρος καὶ Παῦλος , ἀλλ’ ὧν ἤρξατο ὁ Ἰησοῦς ποιεῖν τε καὶ διδάσκειν. Δῆλον οὖν ὅτι ὁ τὸ Εὐαγγέλιον συντάξας Λουκᾶς , αὐτὸς καὶ τὰς Πράξεις συνέθηκεν. Ἀλλὰ πρόσχες, ἴδωμεν εἰ αὐτός ἐστι. Τὸν μὲν πρῶτον λόγον ἐποιησάμην περὶ πάντων, ὦ Θεόφιλε , ὧν ἤρξατο ὁ Ἰησοῦς ποιεῖν τε καὶ διδάσκειν, ἄχρι ἧς ἡμέρας ἐντειλάμενος τοῖς ἀποστόλοις διὰ Πνεύματος ἁγίου, οὓς ἐξελέξατο, ἀνελήφθη·
 
 ἀντὶ τοῦ, Εἶπον τὰς πράξεις τοῦ Σωτῆρος καὶ τὰς διδασκαλίας, ἕως τῆς ἀναλήψεως. Πρόσεχε παρακαλῶ. Τὸ μὲν πρῶτόν μου, φησίν, σύνταγμα, περιέχει τὰ ἔργα τοῦ Κυρίου καὶ τὰς διδασκαλίας, καὶ ἔφθασε μου ὁ πρῶτος λόγος ἕως τῆς ἀναλήψεως. Εὑρίσκεις τοίνυν μήτε Ματθαῖον ὅλως, μήτε Μάρκον εἰ μὴ ἐν μέρει, μήτε Ἰωάννην πληρώσαντας τὸ Εὐαγγέλιον ἕως τῆς ἀναλήψεως, ἀλλὰ μόνον Λουκᾶν . Ματθαῖος μὲν γὰρ τέλος ἔχει τοῦ Εὐαγγελίου τοῦτο· Οἱ δὲ ἕνδεκα μαθηταὶ ἐπορεύθησαν εἰς τὸ ὄρος τῆς Γαλιλαίας , ὅπου συνετάξατο αὐτοῖς ὁ Ἰησοῦς . Ὤφθη δὲ αὐτοῖς καὶ προσεκύνησαν αὐτῷ· καὶ εἶπε· Πορευθέντες μαθητεύσατε πάντα τὰ ἔθνη. Καὶ ἰδοὺ ἐγὼ μεθ’ ὑμῶν εἰμι ἕως τῆς συντελείας τοῦ αἰῶνος. Καὶ τοῦτο τέλος τοῦ Εὐαγγελίου, τὸ δὲ πῶς ἀνελήφθη, οὐκ εἶπε. Μάρκος ὁμοίως λέγει· Καὶ ἐξῆλθον αἱ γυναῖκες ἐκ τοῦ μνημείου, καὶ οὐδενὶ ἀπήγγειλαν οὐδέν· ἐφοβοῦντο γάρ. Καὶ μεθ’ ἕτερα λέγει περὶ τῆς ἀναλήψεως ἐν συντόμῳ οὕτως· Ὁ μὲν οὖν Κύριος, μετὰ τὸ λαλῆσαι αὐτοῖς, ἀνελήφθη εἰς τὸν οὐρανὸν καὶ ἐκάθισεν ἐκ δεξιῶν τοῦ Θεοῦ. Ἐκεῖνοι δὲ ἐξελθόντες ἐκήρυξαν πανταχοῦ, τοῦ Κυρίου συνεργοῦντος καὶ τὸν λόγον βεβαιοῦντος διὰ τῶν ἐπακολουθούντων σημείων. Ἀμήν. Τοῦτο τὸ τέλος τοῦ Εὐαγγελίου.
 
 Οὐκ ἐγένετο δὲ ἀναλήψεως μνήμη κατὰ πλάτος ἐν Μάρκῳ . Ἰωάννης τὴν ἐπὶ τῆς λίμνης τῆς Τιβεριάδος ἐπιφάνειαν τοῦ Σωτῆρος εἶπεν, ὅτε λέγει τῷ Πέτρῳ · Πέτρε , φιλεῖς με; Καὶ ἐπλήρωσε τὴν διάλεξιν. Ἀπέστη Ἰωάννης δέ, καὶ οὐκ ἐμνημόνευσεν ἀναλήψεως· ἀλλὰ λέγει· Πολλὰ μὲν οὖν καὶ ἄλλα σημεῖα ἐποίησεν ὁ Ἰησοῦς , ἅτινα ἐὰν γράφηται καθ’ ἓν, οὐδὲ αὐτὸν οἶμαι χωρῆσαι τὸν κόσμον τὰ γραφόμενα βιβλία. Οὔτε οὖν Ἰωάννης ὅλως, οὔτε Ματθαῖος ὅλως, οὔτε Μάρκος κατὰ πλάτος, ἐμνημόνευσαν ἀναλήψεως. Αὐτὸς μέντοι ὁ Λουκᾶς , ἕως τῆς ἀναλήψεως διέδραμε τὸν λόγον. Διά τοῦτο λέγει· Τὸν μὲν πρῶτον λόγον ἐποιησάμην περὶ πάντων, ὦ Θεόφιλε , ὧν ἤρξατο ὁ Ἰησοῦς ποιεῖν τε καὶ διδάσκειν, ἄχρι ἧς ἡμέρας ἐντειλάμενος τοῖς ἀποστόλοις, οὓς ἐξελέξατο, ἀνελήφθη.

Τίς δέ ἐστιν ὁ Θεόφιλος οὗτος; Κατὰ τοὺς τότε χρόνους ἡγεμὼν ἦν· καὶ ἐν τῇ ἀρχῇ ὤν, ἐδέξατο τὸ κήρυγμα καὶ ἐδέξατο ἐν τῇ ἀρχῇ· ὥσπερ ὁ ἀνθύπατός ποτε τῆς Κύπρου , ἐν αὐτῷ τῷ ἀνθυπατεύειν ἐδέξατο τὸ κήρυγμα Παύλου · οὕτω καὶ ὁ Θεόφιλος ἡγεμὼν ὢν τὸ τηνικαῦτα, ἐδέξατο τὸ κήρυγμα διὰ τοῦ Λουκᾶ . Ἀξιοῖ δὲ αὐτὸν τὸν μακάριον Λουκᾶν συντάξαι αὐτῷ καὶ τὰς Πράξεις τῶν ἀποστόλων. Ἐδίδαξάς με, φησί, τὰ ἔργα τοῦ Σωτῆρος· δίδαξόν με καὶ τὰ ἔργα τῶν μαθητῶν. Διὰ τοῦτο προσφωνεῖ αὐτῷ τὸν δεύτερον λόγον· καὶ γὰρ τὸ Εὐαγγέλιον τὸ κατὰ Λουκᾶν πρὸς Θεόφιλον ἐγράφη. Πόθεν τοῦτο δῆλον; Αὐτὸς λέγει· Ἐπειδήπερ πολλοὶ ἐπεχείρησαν ἀνατάξασθαι διήγησιν περὶ τῶν πεπληροφορη μένων ἐν ἡμῖν πραγμάτων, καθὼς παρέδοσαν ἡμῖν οἱ ἀπ’ ἀρχῆς αὐτόπται καὶ ὑπηρέται τοῦ λόγου γενόμενοι· ἔδοξε κἀμοὶ παρηκολουθηκότι ἄνωθεν πᾶσιν ἀκριβῶς καθεξῆς, γράψαι σοι, κράτιστε
 
 Θεόφιλε , ἵνα γνῷς περὶ ὧν κατηχήθης λόγων τὴν ἀσφάλειαν. Τὸ δὲ κράτιστε, ὡς λαμπρότατε· τότε γὰρ ἐπὶ τῶν λαμπροτάτων τοῦτο ἐχρημάτιζε τὸ ἀξίωμα κράτιστε. Πόθεν τοῦτο δῆλον; Φῆστος ὁ ἡγεμὼν λέγει Παύλῳ · Μαίνῃ, Παῦλε 
 
 · ὁ δέ, Οὐ μαίνομαι, κράτιστε Φῆστε 
 , τῷ ἡγεμόνι λέγει· οὕτω καὶ ἐνταῦθα· Κράτιστε Θεόφιλε . Εἰπὼν οὖν τὸ Εὐαγγέλιον καὶ προσφωνήσας Θεοφίλῳ , τῷ αὐτῷ προσφωνεῖ καὶ τοῦτον τὸν λόγον.

Τὸν μὲν πρῶτον λόγον ἐποιησάμην περὶ πάντων, ὦ Θεόφιλε , ὧν ἤρξατο ὁ Ἰησοῦς ποιεῖν τε καὶ διδάσκειν. Καὶ ἐποιήσω τὸν λόγον μέχρι τίνος; Ἄχρι ἧς ἡμέρας ἐντειλάμενος τοῖς ἁγίοις ἀποστόλοις, οὓς ἐξελέξατο διὰ Πνεύματος ἁγίου, ἀνελήφθη. Καθ’ ὑπέρβατόν ἐστι· Συνέταξα τὸ Εὐαγγέλιον ἄχρι ἧς ἡμέρας ἀνελήφθη, συνταξάμενος τοῖς ἀποστόλοις οὓς ἐξελέξατο. Πρόσεχε παρακαλῶ. Οἷς καὶ παρέστησεν ἑαυτὸν ζῶντα, μετὰ τὸ παθεῖν αὐτόν. Ὅρα εὐαγγελιστοῦ παρρησίαν· οὐδὲ ἐν ταῖς Πράξεσιν ἀπολιμπάνεται τῆς θεολογίας. Οὐκ εἶπεν, οἷς ἐμφανίζων, ἀλλ’ οἷς παρέστησεν ἑαυτὸν ζῶντα. Λύσατε γάρ, φησί, τὸν ναὸν τοῦτον, καὶ ἐν τρισὶν ἡμέραις ἐγερῶ αὐτόν. Οἷς καὶ παρέστησεν ἑαυτὸν ζῶντα, μετὰ τὸ παθεῖν αὐτόν, ἐν πολλοῖς τεκμηρίοις δι’ ἡμερῶν τεσσαράκοντα ὀπτανόμε νος αὐτοῖς, καὶ λέγων τὰ περὶ τῆς βασιλείας τοῦ Θεοῦ· Καὶ γὰρ πρὸ τῆς χθὲς ἦν ἡ ἀνάληψις, ἐπειδὴ τεσσαράκοντα ἡμέραι πληροῦνται ἀπὸ τῆς ἀναστάσεως μέχρι τῆς ἀναλήψεως· τῇ γὰρ πεντηκοστῇ οὐκ ἦν ἀνάληψις, ἀλλ’ ἡ τοῦ ἁγίου Πνεύματος ἐπιφοίτησις.

Πρόσεχε παρακαλῶ. Ἐν πολλοῖς τεκμηρίοις δι’ ἡμερῶν τεσσαράκοντα ὀπτανόμενος αὐτοῖς, καὶ λέγων τὰ περὶ τῆς βασιλείας τοῦ Θεοῦ. Οὐ καθ’ ἑκάστην ἡμέραν τῶν τεσσαράκοντα ἐφαίνετο αὐτοῖς. Μετὰ γὰρ τὴν ἀνάστασιν, πολλὴν περιέθηκε τῇ σαρκὶ ἀξιοπιστίαν, ἵνα μὴ τὸ συνεχὲς τῆς ὄψεως, ἐκλύσῃ τὸ μέγεθος τῆς δυνάμεως. Ἔδει γὰρ αὐτὸν ἀναστάντα, λοιπὸν τύποις θεϊκοῖς ἐπιφαίνεσθαι, οὐκ αὐτοψίας συνηθείᾳ· διὰ τοῦτο λέγει· Ἐν πολλοῖς τεκμηρίοις δι’ ἡμερῶν τεσσαράκοντα. Οὐκ αὐτοψία γὰρ ἦν, ἀλλὰ τεκμήρια τοῦ αὐτὸν εἶναι· ἐφαίνετο γὰρ ἄλλῃ φωνῇ, ἄλλῃ μορφῇ, ἄλλῳ σχήματι. Ἐπέστη πολλάκις τοῖς ἀποστόλοις, καὶ οὐκ ἐγνωρίζετο. Ἐπέστη ἁλιεύουσι τοῖς περὶ Πέτρον , καὶ λέγει· Τεκνία, μή τι προσφάγιον ἔχετε; Καὶ οὐκ ἐπέγνωσαν, οὐ τὴν μορφήν, οὐ τὴν φωνήν. Καὶ λέγει· Βάλετε εἰς τὰ δεξιὰ μέρη τοῦ πλοίου, καὶ εὑρήσετε· καὶ βαλόντες, ἡλίευσαν πολλά. Μὴ καταλαβόντες οὖν ἀπὸ ὄψεως, ἀπὸ τεκμηρίων τῆς δυνάμεως κατέλαβον. Διὸ καὶ ὁ εὐαγγελιστὴς Ἰωάννης λέγει τῷ Πέτρῳ · Ὁ Κύριός ἐστιν, οὐκ ὄψει πληροφορηθείς, ἀλλὰ τῷ τεκμηρίῳ τῆς δυνάμεως. Διὰ τοῦτο ὁ Λουκᾶς βοᾷ· Ἐν πολλοῖς τεκμηρίοις δι’ ἡμερῶν τεσσαράκοντα ὀπτανόμενος αὐτοῖς, καὶ λέγων.

Οὐχ ἁπλῶς ὀπτανόμενος, ἀλλὰ κατὰ καιρὸν φαινόμενος. Εὑρίσκομεν δὲ ἐπιτηρησάμενοι ἀκριβῶς, ὅτι ἑνδέκατον ὤφθη τοῖς ἁγίοις ἀποστόλοις,
 
 καὶ τότε ἀνελήφθη. Ἐπειδὴ γὰρ ἕνδεκα εἶχεν μαθητάς· τοῦ Ἰούδα ἐκβληθέντος καὶ ἀπολέσαντος τὸν ἴδιον τόπον καὶ τὴν ἀξίαν διὰ τὴν κακὴν προδοσίαν ἣν εἰργάσατο· ἑνδέκατον ἐπιφαίνεται τοῖς ἀποστόλοις, οὐ πᾶσιν ὁμοῦ, ἀλλὰ διαφόρως, ποτὲ μὲν τισί, ποτὲ δὲ τισίν· ὥσπερ ἐνταῦθα ὅτε
 
 ἐφάνη τοῖς δέκα, οὐ παρῆν ὁ Θωμᾶς · πάλιν ἐφάνη, παρόντος Θωμᾶ . Ζητοῦμεν δὲ τὸν ἀριθμόν, πῶς συνίσταται εἰ ἑνδέκατον ἐφάνη διὰ τοὺς ἕνδεκα ἀποστόλους. Ἐφάνη πρῶτον τῇ Μαρίᾳ ἐν τῷ μνήματι, καὶ ταῖς ἄλλαις γυναιξί. Πρὸ γὰρ πάντων αἱ γυναῖκες αὐτὸν εἶδον, ἃς καὶ ὁ μακάριος Ἡσαΐας προσκαλεῖται· Γυναῖκες ἀπὸ θέας ἐρχόμεναι, δεῦτε καὶ ἀπαγγείλατε ἡμῖν. Ἐπεφάνη τοίνυν ταῖς γυναιξίν. Ὁ βουλόμενος λογοθετεῖν ἀκριβῶς, ὁράτω μήπου διασφάλλωμεν τὸν ἀριθμόν. Πρῶτον, ταῖς γυναιξί, Μαρίᾳ καὶ ταῖς ἄλλαις γυναιξίν· ἔπειτα, Πέτρῳ · εἶτα, τοῖς περὶ Κλεώπαν ἐν τῇ ὁδῷ, ὅτε εἰς τὴν Ἐμμαοὺς ἀπίεσαν, ὅτε ἐν τῇ κλάσει τοῦ ἄρτου ἐφανερώθη. Πόθεν δὲ τοῦτο δῆλον, ὅτι πρὸ τῶν δύο τούτων ὤφθη τῷ Πέτρῳ λέγει; Εἰσῆλθον οἱ δύο ἀπὸ ἑσπέρας οἱ περὶ Κλεώπαν , ὥστε ἀπαγγεῖλαι τοῖς μαθηταῖς, ὅτι Εἴδομεν τὸν Κύριον . Καὶ εὗρον τοὺς ἀποστόλους λέγοντας, ὅτι Ὄντως ἠγέρθη ὁ Κύριος, καὶ ὤφθη Σίμωνι . 
 Ἐν ὅσῳ ἀπήγγειλαν οἱ δύο τὴν θέαν, προέλαβεν ἡ φήμη, ὅτι Πέτρος εἶδε
 
 τὸν Κύριον. Τοῦτο καὶ Παῦλος ἐπισημαίνεται λέγων· Παρέδωκα γὰρ ὑμῖν ἐν πρώτοις, ὃ καὶ παρέλαβον, ὅτι Χριστὸς ἀπέθανεν ὑπὲρ τῶν ἁμαρτιῶν ἡμῶν, κατὰ τὰς Γραφάς, καὶ ὅτι ἀνέστη καὶ ὤφθη Κηφᾷ , εἶτα τοῖς ἕνδεκα. Πρῶτον Πέτρῳ · εἶτα ἐκείνοις. Ἐπεφάνη τοίνυν ταῖς γυναιξίν· εἶτα Πέτρῳ · εἶτα τοῖς περὶ Κλεώπαν · εἶτα τοῖς δέκα μὴ παρόντος Θωμᾶ · εἶτα τοῖς ἕνδεκα παρόντος Θωμᾶ · ἰδοὺ πέμπτον. Εἶτα φαίνεται πάλιν ἀδελφοῖς πεντακοσίοις· ὁ γὰρ Παῦλος καὶ τοῦτο ἐπισημαίνων λέγει· Ἔπειτα ὤφθη ἐπάνω πεντακοσίοις ἀδελφοῖς ἐφάπαξ, ἐξ ὧν οἱ πλείους μένουσιν ἕως ἄρτι· ἰδοὺ ἕκτον. Εἶτα τοῖς ἑπτὰ ἐπὶ τῆς θαλάσσης τῆς Τιβεριάδος · εἶτα ὤφθη Ἰακώβῳ κατὰ τὸν Παῦλον · ἔπειτα τοῖς ἀποστόλοις πᾶσιν. Οὐ περὶ τῶν ἕνδεκα λέγει· προλαβὼν γὰρ εἶπεν ὅτι ὤφθη Κηφᾷ · εἶτα τοῖς ἕνδεκα· εἶτα τοῖς ἑβδομήκοντα, ἤτοι τοῖς ἀποστόλοις πᾶσι. Πρόσεχε παρακαλῶ. Ἔχεις οὖν πρῶτον τὰς γυναῖκας· τὸν Πέτρον · τοὺς περὶ Κλεώπαν · τὴν ὀπτασίαν τῶν δέκα, ἐκτὸς τοῦ Θωμᾶ · τοὺς ἕνδεκα παρόντος τοῦ Θωμᾶ · τὴν τῶν πεντακοσίων· ἰδοὺ ἕκτον· ἕβδομον, τοῖς ἑπτὰ· ὄγδοον, Ἰακώβῳ · ἔννατον, τοῖς ἑβδομήκοντα· δέκατον, εἰς τὸ ὄρος τῆς Γαλιλαίας · ἑνδέκα τον, εἰς τὸ ὄρος τῶν Ἐλαιῶν . Εἰς τὴν ἀνάληψιν τοῦ Σωτῆρος πολλάκις ἐπαναλαβόντος τὴν εἰρήνην, ἄτοπόν ἐστιν ἡμᾶς μὴ ἐπαναλαβεῖν τὴν ψῆφον εἰς βεβαίωσιν. Ἔχεις τοίνυν πρῶτον, τὰς γυναῖκας· δεύτερον, τὸν Πέτρον · τρίτον, τοὺς περὶ Κλεώπαν · τέταρτον, τοὺς δέκα· πέμπτον, τοὺς ἕνδεκα· ἕκτον, τοὺς πεντακοσίους· ἕβδομον, τοὺς ἑπτά· ὄγδοον, Ἰάκωβον · ἔννατον, τοὺς ἑβδομήκοντα· δέκατον, ἐπὶ τὸ ὄρος τῆς Γαλιλαίας · ἑνδέκατον, ἐπὶ τὸ ὄρος τῶν Ἐλαιῶν .

Ὀπτανόμενος αὐτοῖς δι’ ἡμερῶν τεσσαράκοντα, καὶ λέγων τὰ περὶ τῆς βασιλείας τοῦ Θεοῦ. Καὶ συναλιζόμενος αὐτοῖς παρήγγειλεν ἀπὸ Ἱεροσολύμων μὴ χωρίζεσθαι, ἀλλὰ περιμένειν τὴν ἐπαγγελίαν τοῦ Πατρός.
 
 Ὢ τῆς πολλῆς ἀνεξικακίας τοῦ Σωτῆρος. Ὢ τῆς πολλῆς ἀγαθότητος. Ἔστω, Δέσποτα, πρὸ τοῦ πάθους συνήσθιες καὶ συνανεκλίνου τοῖς μαθηταῖς· διὰ τί μετὰ τὴν ἀνάστασιν συναλίζῃ; Ἵνα βεβαιώσω ἐν αὐτοῖς, φησί, τὸ θαῦμα τῆς ἀναστάσεως. Εἰ γὰρ τούτου γενομένου εἰσί τινες, ἔτι καὶ νῦν διαπιστοῦντες τὴν ἀνάστασιν, εἰ μὴ τοῦτο ἐγένετο καὶ συνέφαγε καὶ συνέπιεν αὐτοῖς, τίς ἂν ἔπειθεν αὐτῶν τὰ ἀχαλίνωτα στόματα, τολμώντων ῥᾳδίως λέγειν πάντα περὶ τῆς τοῦ Σωτῆρος οἰκονομίας;

Ἐντεῦθεν διδασκόμεθα τὴν θείαν καὶ μυστικὴν τράπεζαν τιμᾷν. Πολλάκις γὰρ ἃ μὴ κατώρθωσε λόγος, κατώρθωσε τράπεζα. Πολλάκις
 
 μυρίοι σύμβουλοι καὶ μίαν ἔχθραν οὐκ ἔλυσαν, καὶ μία τράπεζα πολέμους κατέλυσεν. Ἀπὸ τοῦ προηγουμένου λάβε τὴν ἀπόδειξιν. Οὐ διελιμπάνομεν ἐχθροὶ ὄντες τοῦ Θεοῦ ἐκπεπολεμωμένοι πρὸς τὸν θεῖον λόγον, ὡς λέγει Παῦλος · Ἐχθροὶ ὄντες κατηλλάγημεν τῷ Θεῷ διὰ τοῦ θανάτου τοῦ Υἱοῦ αὐτοῦ. Ἐχθροὶ ἦμεν· ἀπεστάλη νόμος καὶ οὐ διήλλαξεν· ἦλθον προφῆται, καὶ οὐκ ἔπεισαν· ἀλλ’ ἔμειναν οἱ ἐχθροὶ τοῦ Θεοῦ, ἐχθροὶ καὶ πολέμιοι. Πολλοὶ τύραννοι κατὰ τῆς ἀληθείας, πολλοὶ θεομάχοι κατὰ τῆς εὐσεβείας, πολλοὶ λόγοι, πολλαὶ διδασκαλίαι, καὶ οὐκ ἔλυσαν τὸν πόλεμον. Ἦλθεν ὁ Χριστός· ἔπηξε τὴν ἑαυτοῦ τράπεζαν· προέθηκεν ἑαυτὸν εἰς βρῶσιν, καὶ εἶπε· Λάβετε, φάγετε· καὶ εὐθέως τὸν πόλεμον ἔλυσε, καὶ εἰρήνην κατεβράβευσεν. Ἐν Αἰγύπτῳ μαστίζει τοὺς θεομάχους, καὶ οὐδεὶς ὑπακούει· τύπτει τοὺς τυράννους, καὶ οὐδεὶς πείθεται. Ἐνταῦθα προτίθησιν ἑαυτὸν εἰς βρῶσιν, καὶ πάντες ἔδονται. Μαστίζων οὐκ ἔπεισε, καὶ ἐσθιόμενος πείθει. Ἐσθιόμενος λέγω κατὰ τὴν μυστικὴν τράπεζαν. Ἐγὼ γάρ, φησίν, εἰμὶ ὁ ἄρτος ὁ ἐξ οὐρανοῦ καταβὰς καὶ ζωὴν διδοὺς τῷ κόσμῳ.

Καὶ συναλιζόμενος ἐλάλει περὶ τῆς βασιλείας τοῦ Θεοῦ· καὶ παρήγγειλεν αὐτοῖς ἀπὸ Ἱεροσολύμων μὴ χωρίζεσθαι, ἀλλὰ περιμένειν τὴν ἐπαγγελίαν τοῦ Πατρός, ἣν ἠκούσατέ μου. Ἔστω, ἠκούσαμέν σου· εἶπες γάρ· Ἀναβαίνω πρὸς τὸν Πατέρα μου, καὶ παρακαλῶ, καὶ ἀποστελῶ ὑμῖν τὸ Πνεῦμα τῆς ἀληθείας, τὸ παράκλητον. Σὺ εἶπας· ὁ Πατὴρ πότε ἐπηγ γείλατο; Οὐκ εἶπεν, ἀναμένειν τὴν ἐπαγγελίαν μου, ἀλλὰ τὴν ἐπαγγελίαν τοῦ Πατρός, ἣν ἠκούσατέ μου. Ὁ Πατὴρ ἐπηγγείλατο· ἐγὼ ὑπέμνησα. Καὶ ποῦ ἐπηγγείλατο; Ὅλον ἐὰν ἀναπτύξῃς τὸ Εὐαγγέλιον, οὐχ εὑρίσκεις φωνὴν Πατρὸς ἐπαγγελλομένου τοῖς μαθηταῖς διδόναι Πνεῦμα ἅγιον. Καὶ ποῦ ἐπηγγείλατο; Ἐν τοῖς προφήταις, ὡς λέγει Παῦλος · Παῦλος δοῦλος Ἰησοῦ Χριστοῦ, κλητὸς ἀπόστολος, ἀφωρισμένος εἰς Εὐαγγέλιον Θεοῦ, ὃ προεπηγγείλατο διὰ τῶν προφητῶν αὐτοῦ, ἐν Γραφαῖς ἁγίαις περὶ τοῦ Υἱοῦ αὐτοῦ. Προεπαγγειλάμενος τοίνυν τὸ Εὐαγγέλιον, προεπηγγείλατο καὶ τὸ Πνεῦμα τὸ ἅγιον διδόναι. Ποῦ οὖν καὶ ἡ ἐπαγγελία; Ζητῶ μεθ’ ὑμῶν ὡς εἷς ἐξ ὑμῶν· εἷς ἐξ ὑμῶν ὤν, τῇ πίστει καὶ τῇ ἀγάπῃ τῇ περὶ τὸν Χριστόν. Εἶπον γὰρ πολλάκις πρὸς τὴν ὑμετέραν ἀγάπην, ὅτι πρόβατα καὶ ποιμένες, πρὸς ἀνθρωπίνην εἰσὶ διαίρεσιν· πρὸς δὲ τὸν Χριστόν, πάντες πρόβατα. Καὶ γὰρ οἱ ποιμαίνοντες καὶ οἱ ποιμαινόμενοι, ὑφ’ ἑνὸς τοῦ ἄνω ποιμένος ποιμαίνονται. Ποῦ οὖν ἐπηγγείλατο; Λέγει ὁ Θεὸς διὰ τοῦ
 
 προφήτου Ἰωήλ· Ἐν ταῖς ἐσχάταις ἡμέραις, λέγει Κύριος παντοκράτωρ, ἐκχεῶ ἀπὸ τοῦ Πνεύματός μου ἐπὶ πᾶσαν σάρκα, καὶ προφητεύσουσιν οἱ υἱοὶ ὑμῶν, καὶ αἱ θυγατέρες ὑμῶν. Ἰδοὺ ἡ ἐπαγγελία. Ποῦ οὖν καὶ ἡ ἔκβασις; Ὅτε ἦλθε τὸ ἅγιον Πνεῦμα εἰς τοὺς ἀποστόλους, καὶ διένειμεν αὐτοῖς τῶν γλωσσῶν τὴν διαίρεσιν, καὶ ἐλάλουν γλώσσαις. Ὑπωπτεύοντο ὡς μεθύοντες, καὶ λέγει Πέτρος · Ἄνδρες Ἰσραηλῖται , τί
 
 προσέχετε τοῖς ἀνδράσι τούτοις ὡς μεθύουσι; Τρίτη γὰρ ὥρα ἐστὶν ἀκμὴν τῆς ἡμέρας. Ἀλλὰ τοῦτό ἐστι τὸ εἰρημένον ὑπὸ τοῦ προφήτου, Ἰωήλ , ὅτι Ἐν ταῖς ἐσχάταις ἡμέραις, λέγει Κύριος, ἐκχεῶ ἀπὸ τοῦ Πνεύματός μου ἐπὶ πᾶσαν σάρκα. Αὕτη ἡ ἐπαγγελία τοῦ Πατρός.

Ἀλλὰ πόθεν δῆλον ὅτι ἐκ προσώπου τοῦ Πατρὸς ἦν ἡ ἐπαγγελία; Ἐπειδὴ οἶδα καὶ τὸν Υἱὸν λαλοῦντα ἐν τοῖς προφήταις, πόθεν τοῦτο, εἰ ὁ Πατὴρ ἦν ὁ λέγων; Ἐκχεῶ ἀπὸ τοῦ Πνεύματός μου ἐπὶ πᾶσαν σάρκα, καὶ προφητεύσουσιν οἱ υἱοὶ ὑμῶν καὶ αἱ θυγατέρες ὑμῶν. Καὶ δώσω σημεῖα ἐν τῷ οὐρανῷ ἄνω, καὶ ἐν τῇ γῇ κάτω, αἷμα καὶ πῦρ καὶ ἀτμίδα καπνοῦ. Εἶπον πολλάκις αἷμα τὸ ἐκ τῆς πλευρᾶς· σημεῖον γὰρ ἦν ἀπὸ νεκροῦ σώματος αἷμα προερχόμενον ἰδεῖν· αἷμα τὸ ἀπὸ πλευρᾶς, πῦρ τὸ ἐπὶ τῶν ἀποστόλων. Αἷμα καὶ πῦρ καὶ ἀτμίδα καπνοῦ. Ὁ ἥλιος μεταστραφήσεται εἰς σκότος, καὶ ἡ σελήνη εἰς αἷμα, πρὶν ἐλθεῖν τὴν ἡμέραν Κυρίου τὴν μεγάλην καὶ ἐπιφανῆ. Ὅρα τὸν λαλοῦντα Θεὸν Πατέρα, πῶς τὸν Υἱὸν ἑρμηνεύει λέγων· Πρὶν ἐλθεῖν τὴν ἡμέραν Κυρίου· καὶ οὐ λέγει· Τὴν ἡμέραν τὴν ἐμήν. Εἰ γὰρ σὺ δίδως σημεῖα, πῶς εἰς ἄλλον μεταφέρεις τὴν ἔννοιαν, λέγων· Πρὶν ἐλθεῖν τὴν ἡμέραν Κυρίου τὴν μεγάλην καὶ ἐπιφανῆ; Πρόσεχε. Ἴσως ἐρεῖ τις, τὸν προφήτην λέγειν ἐκ προσώπου ἰδίου· Πρὶν ἐλθεῖν τὴν ἡμέραν. Ἀλλ’ οὐκ ἦν εἰπεῖν τὸν προφήτην· Ἐκχεῶ ἀπὸ τοῦ Πνεύματός μου, πρὶν ἐλθεῖν τὴν ἡμέραν Κυρίου τὴν μεγάλην καὶ ἐπιφανῆ. Καὶ ἔσται, πᾶς ὃς ἂν ἐπικαλέσηται τὸ ὄνομα Κυρίου, σωθήσεται. Τοῦτο οὖν ὁ Θεὸς ἐν τοῖς προφήταις λέγει. Καὶ Παῦλος αὐτῷ ἐπιφέρει
 
 λέγων· Ὁ δὲ αὐτὸς Κύριος πάντων, πλουτῶν εἰς πάντας τοὺς ἐπικαλουμένους αὐτόν. Πᾶς γὰρ ὃς ἂν ἐπικαλέσηται τὸ ὄνομα Κυρίου, σωθήσεται. Εἶτα δεικνὺς ὅτι εἰς Χριστὸν εἴρηται, λέγει· Πῶς οὖν ἐπικαλέσονται, εἰς ὃν οὐκ ἐπίστευσαν; πῶς δὲ πιστεύσουσιν, οὗ οὐκ ἤκουσαν; πῶς δὲ ἀκούσονται, χωρὶς κηρύσσοντος; πῶς δὲ κηρύξουσιν, ἐὰν μὴ ἀποσταλῶσιν; καθὼς γέγραπται· Ὡς ὡραῖοι οἱ πόδες τῶν εὐαγγελιζομένων τὰ ἀγαθά, τῶν εὐαγγελιζομένων εἰρήνην.

Πρόσεχε παρακαλῶ. Παρήγγειλε, φησίν, αὐτοῖς ἀπὸ Ἱεροσολύμων μὴ χωρίζεσθαι, ἀλλὰ περιμένειν τὴν ἐπαγγελίαν τοῦ Πατρός, ἣν ἠκούσατέ μου, ὅτι Ἰωάννης μὲν ἐβάπτισεν ὕδατι, ὑμεῖς δὲ βαπτισθήσεσθε ἐν Πνεύματι ἁγίῳ, οὐ μετὰ πολλὰς ταύτας ἡμέρας. Μετὰ γὰρ τεσσαράκοντα ἡμέρας, δέκα ἦσαν ἡμέραι ἕως τῆς Πεντηκοστῆς , ἐν ᾗ ἐπέφανε τὸ Πνεῦμα τὸ ἅγιον, καὶ ἐβάπτισε τοὺς ἀποστόλους, οὐχ ὕδατι, ἀλλὰ πυρί. 
 Ὧδε λύεται τὸ ζήτημα τὸ παρὰ πολλῶν ζητούμενον. Ἐζήτησαν γὰρ πολλοί, εἰ πρὸ τοῦ πάθους τοῦ Σωτῆρος βεβαπτισμένοι ἦσαν οἱ ἀπόστολοι τῷ βαπτίσματι τῷ εὐαγγελικῷ. Ἡμεῖς δὲ οὔτε ἀποφαινόμεθα, οὔτε λογισμοῖς ἐγχειρίζομεν ἀνθρωπίνοις τοσαύτην δικαιολογίαν, ἀλλὰ τοῖς γεγραμμένοις στοιχοῦμεν. Εὑρίσκομεν τοὺς ἀποστόλους λαβόντας βάπτισμα πρὸ τοῦ πάθους τοῦ Χριστοῦ, τὸ Ἰωάννου τοῦ Βαπτιστοῦ. Ὁ Σωτὴρ δὲ πρὸ τοῦ πάθους οὐ δίδωσι βάπτισμα ἄλλο, ἵνα μὴ λύσῃ τὸ Ἰωάννου κήρυγμα, καὶ δώσῃ ἀφορμὴν τοῖς ἀντιλέγουσιν Ἰουδαίοις , ὅτι πρὸς ὕβριν τοῦ Βαπτιστοῦ Ἰωάννου , ἐπεισήγαγεν ἄλλο ἴδιον βάπτισμα· ἀλλ’ ἐᾷ αὐτοὺς ἔχειν τὸν ἀρραβῶνα τοῦ ὕδατος, τηρῶν αὐτοῖς τὴν χάριν τοῦ Πνεύματος. Διὰ τοῦτο ὡς μηδέπω λαβοῦσι Πνεῦμα λέγει· Λάβετε
 
 Πνεῦμα ἅγιον. Μετὰ τὴν ἀνάστασιν καί φησιν· Ἀπέλθετε εἰς Ἱεροσόλυμα , καὶ ἀναμείνατε τὴν ἐπαγγελίαν τοῦ Πατρός, ἣν ἠκούσατέ μου, ὅτι Ἰωάννης μὲν ἐβάπτισεν ὕδατι, ὑμεῖς δὲ βαπτισθήσεσθε ἐν Πνεύματι ἁγίῳ, οὐ μετὰ πολλὰς ταύτας ἡμέρας· οὐκέτι ὕδατι, ἔλαβον γάρ, ἀλλὰ Πνεύματι ἁγίῳ. Οὐκ ἐπεισάγει ὕδωρ τῷ ὕδατι, ἀλλ’ ἀναπληροῖ τὸ λεῖπον τῷ λειπομένῳ.

Ὑμεῖς δὲ βαπτισθήσεσθε ἐν Πνεύματι ἁγίῳ, οὐ μετὰ πολλὰς ταύτας ἡμέρας· ἀντὶ τοῦ, μετὰ δέκα. Τίς οὖν χρεία τῶν διαλειμμάτων; Τίς; Αἱ δέκα ἡμέραι αἱ μεταξύ. Ἐγγυμνάζων τὴν πίστιν τῶν ἀποστόλων. Ἡσυχαζούσης γὰρ τῆς χάριτος, καὶ μηδενὸς φαινομένου, ἐγυμνάζετο αὐτῶν ἡ πίστις, εἰ ἐκδέχονται ὡς ἀψευδῆ τὸν ἐπαγγειλάμενον. Ἐπηγγείλατο καὶ εἶπεν· Οὐ μετὰ πολλὰς ἡμέρας. Οὐ μὴν ὡρίσατο τὰς ἡμέρας, ἀλλ’ oὐ μετὰ πολλὰς ἡμέρας. Οὐ πάντα ἐπιτρέπει ἡμῖν εἰδέναι, ἀλλὰ δείκνυσιν ἔχειν μέτρα Δεσποτικῆς τάξεως. Ἃ ἀκούεις, διδάσκου· ἃ μὴ μανθάνῃς, μὴ περιεργάζου.

Ὑμεῖς δὲ βαπτισθήσεσθε ἐν Πνεύματι ἁγίῳ. Ὅτε οὖν τὸ Πνεῦμα τὸ ἅγιον ἐπεφοίτησεν αὐτοῖς τῇ ἡμέρᾳ τῆς Πεντηκοστῆς, ἐπλήρωσεν ὅλον τὸν οἶκον οὗ ἦσαν, ἵνα τῷ Πνεύματι ὦσιν βεβαπτισμένοι, ὡς ἐν ὕδατι. Συμπλέκει δὲ τῇ ἀοράτῳ ὄψει τὴν ὁρωμένην, τὴν τῶν γλωσσῶν. Ἐβαπτί σθησαν οὖν ἐν Πνεύματι. Καὶ ὅτι αὐτὸ τοῦτο τὸ βαπτισθῆναι ἦν Πνεῦμα ἅγιον λαβεῖν, μαρτυρεῖ ἄλλη ἱστορία. Ἐγκαλουμένου γὰρ Πέτρου παρὰ τῶν μαθητῶν· Διὰ τί εἰσῆλθες πρὸς ἄνδρας Ἕλληνας καὶ κατήχησας αὐτούς, καὶ βαπτίσματος καὶ μυστηρίων μετέδωκας; λέγει· Ἐγὼ ἤμην ἐν Ἰόππῃ τῇ πόλει, Κορνήλιος δέ τις ἑκατοντάρχης ἀπέστειλε πρός με· καὶ ἀπελθὼν ἐδίδασκον τὸν λόγον· ἐγένετο δὲ ἐν τῷ λαλεῖν με, ἐπέπεσεν ἐπ’ αὐτοὺς τὸ Πνεῦμα τὸ ἅγιον, ὡς καὶ ἐφ’ ἡμᾶς ἐν ἀρχῇ. Καὶ ἵνα δείξῃ ὁ Πέτρος , ὅτι τὸ λαβεῖν τοὺς περὶ Κορνήλιον τὸ Πνεῦμα, βάπτισμα ἦν, λέγει εὐθέως· Ἐμνήσθην τῶν ῥημάτων τοῦ Κυρίου, ὡς ἔλεγεν, ὅτι Ἰωάννης μὲν ἐβάπτισεν ὕδατι, ὑμεῖς δὲ βαπτισθήσεσθε ἐν Πνεύματι ἁγίῳ.

Ἦσαν οὖν βεβαπτισμένοι πρὸ τοῦ πάθους οἱ ἀπόστολοι ὕδατι, καὶ λελουμένοι· ἦν δὲ τὸ λουτρὸν ἐκεῖνο εἰς ἄφεσιν ἁμαρτιῶν, ἀλλ’ οὐ μετοχὴ Πνεύματος ἁγίου. Ἦλθε γάρ, φησίν, Ἰωάννης κηρύττων ἐν τῇ ἐρήμῳ, βάπτισμα μετανοίας εἰς ἄφεσιν ἁμαρτιῶν. Καὶ ὅτι τοῦτο εἶχον οἱ ἀπόστολοι, πόθεν εἰσόμεθα; Δείξωμεν τοῦτο. Οὐδὲ γὰρ εἶπεν ὅτι Ἰωάννης ἐβάπτισεν ὑμᾶς ὕδατι, ἀλλ’
 
 ἐβάπτισεν. Οὔπω δῆλον εἰ τοὺς ἀποστόλους ἐβάπτισε. Πόθεν οὖν τοῦτο δῆλον; Ὅτε ἀντέλεγε Πέτρος λέγων· Κύριε, οὐ μή μου νίψῃς τοὺς πόδας εἰς τὸν αἰῶνα· ὁ Σωτὴρ ἔλεγεν· Ἐὰν μὴ νίψω σε, οὐκ ἔχεις μέρος μετ’ ἐμοῦ. Ἀπεκρίθη ὁ Πέτρος · Κύριε, μὴ
 
 μόνον τοὺς πόδας, ἀλλὰ καὶ τὰς χεῖρας καὶ τὴν κεφαλήν. Ἀπεκρίθη ὁ Σωτήρ· Ὁ λελουμένος οὐ χρείαν ἔχει νίψασθαι ἢ τοὺς πόδας μόνον. Ὁρᾷς πῶς ἐκύρωσε τὸ λουτρόν; Ὅπου μὲν γὰρ οὐκ ὠνομάσθη Πατὴρ καὶ Υἱὸς καὶ ἅγιον Πνεῦμα, βάπτισμα μετανοίας μόνον ἐστίν· ὅπου δὲ ὠνομάσθη, βάπτισμα υἱοθεσίας. Ὁ Σωτὴρ οὐκ ἠθέτησε τὸ τῆς μετανοίας, ἀλλ’ ἀνεπλήρωσε, καὶ προσέθηκε τὸ τοῦ ἁγίου Πνεύματος τῷ ἐν Τριάδι. Οἱ δὲ αἱρετικοὶ βάπτισμα Τριάδι κυρωθὲν ἠθέτησαν, ὅσον τὸ παρ’ αὐτοῖς. Οὐκ ᾐδέσθησαν τὴν Δεσποτικὴν φωνήν· Ὁ λελουμένος οὐ χρείαν ἔχει νίψασθαι ἢ τοὺς πόδας μόνον. Ὑμεῖς δὲ βαπτισθήσεσθε ἐν Πνεύματι ἁγίῳ, οὐ μετὰ πολλὰς ταύτας ἡμέρας.

Εἶτα λοιπὸν τὸ λίχνον τῆς ἀνθρωπίνης φύσεως καὶ πολυπραγμόσυνον· ἐπειδὴ ἴδιον τῶν ἀνθρώπων ἐρωτᾷν· Πότε ἡ συντέλεια; Πότε ἔρχεται ὁ Χριστός; Μετὰ πόσα ἔτη τὸ τέλος; Πότε ἡ βασιλεία αὐτοῦ φαίνεται; Οἱ ἀπόστολοι τὸ ἀνθρώπινον πάθος γυμνάζουσι, καὶ ἄρχονται ζητεῖν παρὰ τοῦ Σωτῆρος· Οἱ μὲν οὖν συνελθόντες ἐπηρώτων αὐτόν, λέγοντες· Κύριε, εἰ ἐν τῷ χρόνῳ τούτῳ, ἀποκαθιστάνεις τὴν βασιλείαν τῷ Ἰσραήλ ; Ἐπειδὴ ἔλεγεν αὐτοῖς· Ὅταν ἔλθῃ ὁ Υἱὸς τοῦ ἀνθρώπου ἐν τῇ δόξῃ αὐτοῦ, λέγουσιν· Εἰ ἐν τῷ χρόνῳ τούτῳ; Ἐβούλοντο μαθεῖν εἰ τότε ἐγγύς ἐστιν ἡ προσδοκία, εἰ βραδύνει ἡ σωτηρία. Εἶτα ὁ Σωτήρ· Οὐχ ὑμῶν ἐστι γνῶναι χρόνους ἢ καιρούς, οὓς ὁ Πατὴρ ἔθετο ἐν τῇ ἰδίᾳ ἐξουσίᾳ. Τοῖς ἀποστόλοις οὐδὲ χρόνοι ἐπετράπησαν εἰς ἔρευναν, καὶ αἱρετικοῖς ἐπετράπη
 
 τὴν οὐσίαν τὴν ὑπερχρόνιον, τὴν φύσιν τὴν αἰώνιον ἐρευνᾷν; Ὅταν οὖν τις αἱρετικὸς συζητῇ τὰ τοιαῦτα, καὶ λέγῃ· Πῶς ἐγέννησεν ὁ Πατήρ; Τίς ὁ τῆς θείας γεννήσεως τρόπος; σὺ ἀντίστρεψον αὐτῷ τὴν Δεσποτικὴν φωνήν· Οὐχ ὑμῶν ἐστι γνῶναι χρόνους ἢ καιρούς. Οὐχ ὑμῶν ἐστι γνῶναι Θεοῦ γέννησιν καὶ οὐσίαν· οὐ μόνον οὐχ ὑμῶν, ἀλλ’ οὐδὲ ἀγγέλων, οὐκ ἀρχαγγέλων, οὐ πάσης τινός κτιστῆς δυνάμεως. Ἀλλὰ τίνος ἐστὶ γνῶναι; Οὐδεὶς οἶδε τὸν Πατέρα εἰ μὴ ὁ Υἱός, οὐδὲ τὸν Υἱόν εἰ μὴ ὁ Πατήρ, οὐδὲ τὰ βάθη τοῦ Θεοῦ, εἰ μὴ τὸ Πνεῦμα τοῦ Θεοῦ. Οὐχ ὑμῶν ἐστι γνῶναι χρόνους ἢ καιρούς. Οὐκ αἰδῇ τὸ μέτρον τῶν ἀποστόλων; Οἱ συναλισθέντες, οἷς ἐφάνη, οἱ φωτισθέντες παρ’ αὐτοῦ, οὐκ ἐπιτρέπονται εἰδέναι, ἀλλὰ διδάσκονται μὴ ὑπερβαίνειν μέτρα, καὶ ἤκουσαν· Οὐχ ὑμῶν ἐστι γνῶναι χρόνους ἢ καιρούς· καὶ σὺ ἐρευνᾷς; Ἀλλ’ ὁ Δανιὴλ ἔμαθε καὶ χρόνους καὶ καιροὺς καὶ μέτρα. Ἑβδομήκοντα γάρ, φησίν, ἑβδομάδες συνετμήθησαν ἐπὶ τὸν λαόν σου. Ἀπὸ λόγου ἡμερῶν ἐξόδου, τοῦ οἰκοδομηθῆναι τὸν ναόν· ἑβδομάδες ἑπτὰ καὶ ἑβδομάδες ἑξήκοντα δύο, καὶ μία. Ἰδοὺ ἐνεδέχετο μαθεῖν χρόνους· ἀλλ’ ἀπὸ τῶν χρόνων ἐπιστομίζει τὴν τόλμαν, ἵνα μάθωσιν οἱ ἄνθρωποι
 
 ὅτι εἰ περὶ χρόνων οὐκ ἐπιτρέπονται μαθεῖν, πολλῷ μᾶλλον περὶ τῆς θείας γεννήσεως οὐκ ὀφείλουσιν ἐρευνᾷν; Οὐχ ὑμῶν ἐστι γνῶναι χρόνους ἢ καιροὺς, οὓς ὁ Πατὴρ ἔθετο ἐν τῇ ἰδίᾳ ἐξουσίᾳ. Ὁ οὖν Υἱὸς οὐκ ἔθετο, ἀλλ’ ἐν τῇ ἐξουσίᾳ τοῦ Πατρὸς αἰῶνες καὶ χρόνοι, καὶ ὁ Υἱὸς οὐδὲν ἔχει κοινόν; Εἰ οὐδὲν ἔχει κοινὸν ὁ Υἱὸς εἰς τοὺς χρόνους καὶ τοὺς καιροὺς καὶ τοὺς αἰῶνας, ψεύδεται Παῦλος λέγων· Ἐπ’ ἐσχάτου τῶν
 
 ἡμερῶν τούτων ἐλάλησεν ἡμῖν ἐν Υἱῷ, δι’ οὗ καὶ τοὺς αἰῶνας ἐποίησεν. Εἰ τῶν αἰώνων ποιητὴς ὁ Υἱὸς, καὶ ἐν τῇ ἐξουσίᾳ τοῦ Υἱοῦ· καὶ τοῦτό ἐστιν ὃ λέγει Παῦλος · Ὁ Πατὴρ ἔθετο ἐν τῇ ἰδίᾳ ἐξουσίᾳ. Ἐξουσίαν ἄρα καλεῖ τοῦ Πατρὸς τὸν Υἱόν, ὥσπερ καὶ δύναμιν καὶ σοφίαν. Χριστὸς γὰρ Θεοῦ δύναμις καὶ Θεοῦ σοφία. Οὐχ ὑμῶν ἐστι γνῶναι χρόνους ἢ καιρούς, ἀλλὰ λήψεσθε δύναμιν ἐπελθόντος τοῦ ἁγίου Πνεύματος ἐφ’ ὑμᾶς. Λήψεσθε δύναμιν οὐκ εἰς τὸ πολυπραγμονεῖν χρόνους καὶ καιρούς, ἀλλ’ εἰς τὸ πιστεύειν τῷ Δεσπότῃ.

Καὶ ἔσεσθέ μοι μάρτυρες ἔν τε Ἱερουσαλὴμ καὶ πάσῃ τῇ Ἰουδαίᾳ καὶ Σαμαρείᾳ , καὶ ἕως ἐσχάτου τῆς γῆς. Μὴ μετρήσῃς τῶν λόγων τὴν τάξιν, ἀλλὰ τῆς αὐθεντίας τὴν δύναμιν. Οὗτος εἶπε· Κηρύξατέ με πανταχοῦ. Τοῦτο δείκνυσι δύναμιν, εἰ ἐξέβη εἰς πρᾶγμα τὸ ῥῆμα. Δύναμαι ἐγὼ αὐθεντίᾳ χρησάμενος καὶ ἀλαζονείᾳ, εἰπεῖν παρεστῶσιν ἢ ὀλίγοις οἰκέταις ἢ ἀδελφοῖς· Ἐξέλθετε εἰς τὰ ἔθνη, καὶ πάντα διδάξατε, πάντας ἐπιστρέψατε, βαρβάρους ἀνέλετε, τοὺς ἐναντιουμένους τῇ βασιλείᾳ μου ἐκκόψατε αὐτούς· τὰ ῥήματα προβαίνει, ἀλλ’ ἐὰν τὰ πράγματα μὴ ἀκολουθήσῃ, οὐ μόνον ὡς ψεύστης καταγινώσκομαι, ἀλλὰ καὶ ὡς ἀλαζὼν καὶ προπετής. Ζητείσθω οὖν τὰ ῥήματα τοῦ Σωτῆρος, μὴ ἐξ ὧν ἐλάλησεν, ἀλλ’ ἐξ ὧν ἐτέλεσεν. Εἶπε· Μαθητεύσατε πάντα τὰ ἔθνη· εἰ μὴ προῆλθεν ὁ λόγος εἰς ἔργον, ἀλαζονεία ἦν καὶ οὐκ αὐθεντία θεϊκή. Εἶπε· Κηρύξατε ἕως ἐσχάτου τῆς γῆς. Εἰ ἔστιν ἐσχατιά τις ἀμοιροῦσα τοῦ κηρύγματος, ἐψεύσατο ἡ πρόρρησις· εἰ δὲ πρὸ τῶν ῥημάτων λάμπει τὰ πράγματα, ἀληθεῖς οἱ μάρτυρες καὶ ἀληθὴς ὁ μαρτυρούμενος.

Καὶ ταῦτα εἰπών, βλεπόντων αὐτῶν ἐπήρθη. Βλεπόντων· ἠδύνατο μὲν γὰρ μὴ φανερῶς ἀνελθεῖν, ἀλλ’ ὥσπερ τῆς ἀναστάσεως ἔσχε μάρτυρας τοὺς ὀφθαλμοὺς τῶν μαθητῶν, οὕτως αὐτοὺς αὐτόπτας ποιεῖ καὶ τῆς ἀναλήψεως. Ὁ δὲ Λουκᾶς οὗτος ὁ συγγραφεὺς τοῦ εὐαγγελίου προσέθηκε· Καὶ ταῦτα εἰπών, ἐξήγαγεν αὐτοὺς ἔξω εἰς Βηθανίαν , ἐπὶ τὸ ὄρος τῶν ἐλαιῶν , ὅθεν καὶ τὸν Λάζαρον ἤγειρεν. Ἐκεῖθεν γὰρ ἀνελήφθη ὅπου τὴν ζωοποιὸν ἐποίησε δύναμιν. Ἅπαξ γὰρ ἔφθημεν εἰπόντες ὅτι ὁ Σωτὴρ ἄλλα δι’ ἄλλων πραγματεύεται· ἐπιλέγεται τόπον τῇ ἀναλήψει ἐγγίζοντα τῇ ἀναστάσει Λαζάρου , ἵνα ἡ ἐγγύτης τοῦ τόπου εἰς ὑπόμνησιν ἐνέγκῃ τοὺς μαθητὰς ὅτι, Μὴ θαυμάζητε εἰ ζῇ καὶ ἀνέρχεται ζῶν ὁ ἄλλοις ζωὴν χαρισάμενος. Λέγει οὖν ὅτι ἐξήγαγεν αὐτοὺς ἕως Βηθανίας , καὶ εἶπεν αὐτοῖς· καθίσατε ἐν τῇ πόλει Ἱερουσαλὴμ ἕως ἂν ἐνδύσησθε δύναμιν ἐξ ὕψους.

Μάθε τὴν ταυτότητα τῆς δυνάμεως· ὁ πιστὸς ἐνδύεται Χριστὸν καὶ ἐνδύεται Πνεῦμα ἅγιον. Εἰ ἀλλότριον τοῦτο ἐκείνου, πῶς ὑβρίζεται ἔνδυμα βασιλικόν, ἐπιτιθέμενον τινί οὐκ ὄντι βασιλεῖ; Καὶ οὐδεὶς ἐπάνω πορφύρας ἐνδύεται ἔνδυμα κοινόν· ὑβρίζεται γὰρ τῆς βασιλείας τὸ ἀξίωμα. Οἱ οὖν πιστοὶ ἐνδύονται Χριστόν· ὅσοι γὰρ εἰς Χριστὸν ἐβαπτίσθητε, Χριστὸν ἐνεδύσασθε. Θεός ἐστι τὸ Πνεῦμα τὸ ἅγιον, ὁ δὲ Χριστὸς θεός ἐστιν. Πῶς οὖν πάλιν λέγει· Ἐνδύσασθε Πνεῦμα ἅγιον, εἰ μὴ
 
 Θεὸς τὸ Πνεῦμα ἦν, Θεὸς δὲ καὶ ὁ υἱός; Λέγω δὲ ταῦτα πρὸς τοὺς ἀπὸ Μακεδονίου , τοὺς σκάζοντας περὶ τὸ Πνεῦμα. Εἰ μὴ Θεὸς τὸ Πνεῦμα, εἰ μὴ θεϊκὴ χάρις ἐστίν, οἱ θεϊκὸν ἔνδυμα τὸν Χριστὸν ἐνδυσάμενοι πῶς ἰδιωτικὸν ἔνδυμα ἐπενδύονται; Ὅσοι γὰρ εἰς Χριστὸν ἐβαπτίσθητε, Χριστὸν ἐνεδύσασθε. Μείνατε εἰς Ἱερουσαλὴμ ἕως ἂν ἐνδύσησθε δύναμιν ἐξ ὕψους. Ποίαν δύναμιν; Λήψεσθε δύναμιν ἐπελθόντος τοῦ ἁγίου Πνεύματος ἐφ’ ὑμᾶς. Ἔνδυμα δὲ λέγεται χιτών. Καὶ τὸ Πνεῦμα τὸ ἅγιον τῶν πιστῶν ἔνδυμα· οὐχ ὡς ἱμάτιον, ἀλλ’ ὡς ἐνδύεται ὁ σίδηρος τὸ πῦρ· οὐκ ἔξωθεν περιβαλλόμενος, ἀλλ’ ὅλος δι’ ὅλου ἀνακιρνώμενος. Οὕτως ἐνδύονται οἱ πιστοὶ τὸν Χριστόν· οὐχ ὡς ἱμάτιον ἔξωθεν περικείμενον, ἀλλὰ καὶ τὴν καρδίαν πληροῦντα καὶ ἀκοὰς φωτίζοντα καὶ λογισμοὺς καταστέλλοντα καὶ πρόσωπον χάριτος πληροῦντα. Εἰ μὴ γὰρ ἔξωθεν ἐπέλαμπεν ἡ χάρις τοῦ Χριστοῦ, πόθεν ἀτενίσαντες εἰς τὸ πρόσωπον Στεφάνου , εἶδον τὸ πρόσωπον αὐτοῦ ὡς πρόσωπον ἀγγέλου; Λέγει τοίνυν· Καθίσατε ἐν τῇ πόλει ταύτῃ ἕως ἂν ἐνδύσησθε δύναμιν ἐξ ὕψους, καὶ ἔσεσθέ μοι μάρτυρες.

Πρόσεχε παρακαλῶ. Καὶ ἐκτείνας τὴν χεῖρα, ηὐλόγησεν αὐτούς. Ὁρᾷς τί ἐπεσημήνατο ὁ ἱστοριογράφος; Εἰσάγει τὸν Σωτῆρα εὐλογοῦντα μέν, τέλος δὲ τῶν εὐλογιῶν μεταδιδόντα οὐκέτι. Οὐκ εἶπεν ηὐλόγησε καὶ ἐπλήρωσεν, ἀλλ’ ἐκτείνας τὰς χεῖρας, ηὐλόγησεν αὐτούς. Καὶ ἐν τῷ εὐλογεῖν αὐτόν, ἀνελήφθη· ἀφ’ οὗ γὰρ ἄρχεται εὐλογεῖν, οὐ παύεται εὐλογῶν.
 
 Ἐκτείνας τὰς χεῖρας. Δύο ποιεῖ ὁ Σωτήρ· ἁπλοῖ τὰς χεῖρας, τύπον διδοὺς τοῖς ἱερεῦσιν ὥστε τῇ ἁπλώσει τῶν χειρῶν, εὐλογεῖν τὸν λαόν. Ἐπειδὴ γὰρ ἡ ἀόρατός ἐστι δεξιὰ πάντας εὐλογοῦσα, δανείζεται τὴν ὁρωμένην ἡ ἀόρατος· ἐκτείνει τὰς χεῖρας ὁ ἱερεὺς ὥσπερ κάλαμον δανείζων τῷ Δεσπότῃ, ἵνα δι’ αὐτοῦ γράψῃ τὴν εὐλογίαν. Ὅτι δὲ βούλεται ἐκτείνεσθαι τῶν ἱερέων τὰς χεῖρας, ἄκουε αὐτοῦ· Λέγει τῷ Μωϋσῇ ὁ θεός· Εἶπον Ἀαρών , τῷ ἀδελφῷ σου· Ὅταν ἐξέρχησθε ἀπὸ τοῦ θυσιαστηρίου, ἐκτείνατε τὰς χεῖρας ὑμῶν ἐπὶ τὸν λαόν, καὶ ἐπονομάσατε τὸ ὄνομά μου κἀγὼ εὐλογήσω. Καθεῖλεν ἐνταῦθα τῶν ὑπερηφάνων τὴν ἀλαζονείαν. Ἐνίοτε γὰρ πολλοὶ τὰ ἑαυτῶν μὴ ἐξετάζοντες, ἀλλὰ τοὺς ἑτέρων βίους πολυπραγμονοῦντες, μερίζονται τὴν διάνοιαν· Ἐγὼ τούτῳ κλίνω τὴν κεφαλήν; Ἐγὼ πρὸς τοῦτον ἔλθω, ἵνα με οὗτος εὐλογήσῃ; Εἶτα ἐμοῦ κατέγνως, ἀλλὰ μὴ τοῦ ὀνόματος. Μὴ γὰρ ἐγώ ἐπαγγέλλομαι εὐλογεῖν ὅτι φεύγεις; Ἐπονομάζω τὸ ὄνομα τοῦ Θεοῦ καὶ αὐτὸς εὐλογεῖ. Ἆρα ἐὰν ἀποσταλῇ σοὶ παρὰ βασιλέως ἀντιγραφή, περιεργάζῃ τὸν βίον τοῦ ἀποσταλέντος, ἢ τὴν δωρεὰν τοῦ ἀποστείλαντος; Μὴ ζητεῖς τίς ἡ ἀξία τοῦ ἀποστελλομένου παρὰ τοῦ βασιλέως· ἀγροῖκος ἐστὶν ἢ πολίτης, συγκλητικὸς ἢ ἀξιωματικός; Οὐ διαφέρει περὶ τὸ ἀξίωμα τοῦ ἀποσταλέντος· ἀλλὰ δέχῃ τήν τιμὴν τοῦ ἀποστείλαντος.

Δεικνὺς οὖν ὁ Σωτὴρ τοὺς τύπους, ἁπλοῖ τὰς χεῖρας ὁμοῦ καὶ εὐλογεῖ, ἕως ἐσχάτης ἀναλήψεως τοὺς τύπους δεικνύς, ὅπως ἐν ταὐτῷ καὶ τὴν εὐλογίαν πληρώσῃ, καὶ τὸ πάθος δείξῃ· ὅτι τὸ παθὸν αὐτὸ καὶ σταυρωθὲν καὶ ἡλωθέν, τοῦτο ἀναλαμβάνεται. Πρόσεχε. Ἔμειναν δὲ οἱ
 
 τύποι ὥσπερ οὐλαὶ φαινόμεναι, λαμπρότητα στίλβουσαι· καὶ αὗται αἱ οὐλαὶ οὐκ ἀφανίζονται ἕως ἐσχάτης παρουσίας. Ὥσπερ γὰρ ἐπληροφόρησε τοὺς μαθητάς, ὅτι ἀποθανὼν ἀνέστη· οὕτω δεῖ πληροφορηθῆναι καὶ Ἰουδαίους τοὺς σταυρώσαντας, ὅτι ὃν ὕβρισαν, αὐτὸς βασιλεύει, καὶ πεπλήρωται τὸ τοῦ προφήτου λόγιον· Ὄψονται εἰς ὂν ἐξεκέντησαν· καὶ τότε ὄψονται πᾶσαι αἱ φυλαὶ τῆς γῆς, τῶν Ἰουδαίων οὐχὶ πάντων. Ἡ γὰρ δόξα τοῦ παθόντος ὅσον στεφανοῖ τοὺς πιστεύσαντας, τοσοῦτον καταισχύνει τοὺς ἀπιστήσαντας. Οὐκ εἶδες ἐν εἰκόσι βασιλικαῖς, ἐν ποίᾳ ὄψει παρεστήκασι τὰ τῶν δορυφόρων τάγματα, καὶ ἐν οἵᾳ ταπεινώσει ὑποτέτακται τὰ τῶν πολεμίων; Πῶς περὶ τὴν ἄνω ζώνην οἱ σύντροφοι τῆς βασιλείας, παρρησίᾳ πολλῇ παρεστήκασιν, ὡς πεπαρρησιασμένοι τῇ κοινωνίᾳ τῆς δόξης· οἱ δὲ πολέμου νόμῳ καταληφθέντες δέσμιοι, ὑπὸ τοὺς πόδας κείμενοι ἐν αὐτῇ τῇ εἰκόνι· οἱ μὲν παρ’ αὐτόν, οἱ δὲ ὑπ’ αὐτόν; Οὕτως ὅταν φανῇ ὁ πάντων Δεσπότης ἐν τῇ δευτέρᾳ παρουσίᾳ ἐν σαρκί, καὶ δείξῃ τοὺς τύπους τῶν ἥλων καὶ τὰ τραύματα ἐκεῖνα λάμποντα τὴν ἀθανασίαν, παραστήσει μὲν ἑαυτῷ τοὺς ἁγίους ὥσπερ συντρόφους τινὰς τῆς βασιλείας, καὶ ταῖς ζώναις ταῖς βασιλικαῖς λάμποντας, τῷ θρόνῳ τῆς βασιλείας παρεστῶτας· καὶ πάντας τοὺς ἐναντιωθέντας τῷ σταυρῷ, Ἰουδαίους τε καὶ Ἕλληνας , καὶ αἱρετικοὺς τοὺς κατά τῆς θεότητος μανέντας, τοὺς μὲν δεσμίους παραστήσει, τοὺς δέ σταυρώσει. Οὐκ εἶδες βαρβάρων πλήθη, τὰ μὲν δεδεμένα, τὰ δὲ ἐσφαγμένα; Τοῦτο γίνεται καὶ ἐπὶ τοῦ Χριστοῦ· δεθήσονται πάντες οἱ ἀντιλέγοντες καθὼς γέγραπται· Τοῦ δῆσαι τοὺς βασιλεῖς αὐτῶν ἐν πέδαις, καὶ τοὺς ἐνδόξους αὐτῶν ἐν χειροπέδαις σιδηραῖς· τοῦ ποιῆσαι ἐν αὐτοῖς κρῖμα ἔγγραπτον. Εἶτα τούτων οὕτως γινομένων, τί ἔσται; Δόξα αὕτη ἐστὶ πᾶσι τοῖς ὁσίοις αὐτοῦ. Ὅτι μὲν οὖν δεθήσονται, ὡμολόγηται· ὅτι δὲ καὶ σφαγήσονται, ποῦ; Σφαγὴν δὲ λέγω, οὐ τὴν δι’ αἵματος, ἀλλὰ τὴν ἐν τῇ κρίσει τιμωρίαν.

Πάλιν ἡ γραφὴ μνημονεύει λέγουσα· Ἄνθρωπός τις εὐγενὴς ἐπορεύθη εἰς χώραν μακρὰν, λαβεῖν ἑαυτῷ βασιλείαν. Ἀπὸ γῆς εἰς οὐρανόν. Οὐκ εἶπε, λαβεῖν παρά τινος, ἀλλ’ ἑαυτῷ. Ἄνθρωπός τις εὐγενὴς ἐπορεύθη εἰς χώραν μακράν, λαβεῖν ἑαυτῷ βασιλείαν καὶ ὑποστρέψαι. Ἔρχεται μετὰ τῆς βασιλείας· ἦλθε λαβὼν ἑαυτῷ τὴν βασιλείαν. Οἱ δὲ πολίται αὐτοῦ· Ἰουδαῖοι · μισοῦντες αὐτόν, ἀπέστειλαν πρεσβευτὰς λέγοντες· Οὐ θέλομεν τοῦτον βασιλεῦσαι ἐφ’ ἡμᾶς. Ποῦ ἀπέστειλαν πρεσβευτάς; Ὅτε ἐβόησε Πιλάτος · Τὸν βασιλέα ὑμῶν σταυρώσω; Λέγουσιν ἐκεῖνοι· Οὐκ ἔχομεν βασιλέα εἰ μὴ Καίσαρα, παραιτούμενοι αὐτόν. Χρόνου δὲ πολλοῦ διελθόντος ὑποστρέψας ἐκεῖνος ὁ εὐγενής, ἔχων τὴν βασιλείαν, ἐκάλεσε πρῶτον τοὺς ἰδίους ὑπηρέτας οἷς ἐνεχείρισε τὰ τάλαντα καὶ λέγει· Πόσα σὺ ἐπραγματεύσω; Τίνας ὠφέλησας; Τίνας ἐδίδαξας; Τίνας ἐφώτισας; Λέγει αὐτῷ ὁ εἷς· Κύριε, ἡ μνᾶ σου ἐποίησε δέκα μνᾶς· ἐδεκαπλασίασα φησὶ τὸ κήρυγμα. Καὶ λέγει πρὸς αὐτὸν ὁ βασιλεύς· Εὖ δοῦλε ἀγαθὲ καὶ πιστέ· ἔσο ἔχων ἐξουσίαν ἐπάνω δέκα πόλεων. Λοιπὸν ὁ βασιλεὺς ἐγείρει ἄρχοντας, δέλτους διδοὺς τῆς ἀρχῆς. Εἶτα λέγει τῷ δευτέρῳ· Καὶ σὺ τί ἐποίησας; Λέγει· Κύριε, ἡ μνᾶ σου ἐποίησε πέντε μνᾶς. Λέγει αὐτῷ· Ἔσο καὶ σὺ ἐπάνω πέντε πόλεων. Οὐκ εἶπεν αὐτῷ· Διὰ τί καὶ σὺ οὐκ ἐποίησας δεκαπλασίονα; Ἀλλ’ ἑκάστου τὸν τόκον ζητεῖ καθὼς δύναται. Ἕκαστος γὰρ τὸν ἴδιον μισθὸν λήψεται κατὰ τὸν ἴδιον κόπον. Λέγει τῷ ἄλλῳ· Καὶ σὺ τί ἐποίησας; Λέγει ἐκεῖνος· Κύριε, ἴδε τὸ τάλαντόν σου· ᾔδειν ὅτι ἄνθρωπος εἶ σκληρός, θερίζων ὃ οὐκ ἔσπειρας καὶ συνάγων ὅπου οὐκ ἐσκόρπισας, καὶ ἔδησα ἐν σουδαρίῳ τὸ τάλαντον ἴδε τὸ σόν. Καὶ λέγει ὁ Δεσπότης· Ἄρατε απ’ αὐτοῦ τὸ τάλαντον καὶ δότε τῷ ἔχοντι τὰ δέκα τάλαντα. Εἶτα λέγουσιν οἱ ἄλλοι· Κύριε, ἔχει δέκα τάλαντα. Τί οὖν
 
 ἀποκρίνεται; Ἀμὴν ἀμὴν λέγω ὑμῖν· τῷ ἔχοντι δοθήσεται· ἀπὸ δὲ τοῦ μὴ ἔχοντος, καὶ ὃ δοκεῖ ἔχειν, ἀρθήσεται ἀπ’ αὐτοῦ. Διατυπώσας τὸν λόγον, τοὺς μὲν ἰδίους στεφανοῖ· τοὺς δὲ ἐχθροὺς σφάζει. Ταύτην τὴν εἰκόνα εἶπε τῶν προσκυνούντων καὶ τῶν πιπτόντων ὁ Δαυῒδ εἰπών· Μνησθήσονται καὶ ἐπιστραφήσονται πρὸς Κύριον πάντα τὰ πέρατα τῆς γῆς· τῶν πιστευσάντων· καὶ προσκυνήσουσιν ἐνώπιον αὐτοῦ πᾶσαι αἱ πατριαὶ τῶν ἐθνῶν, ὅτι τοῦ Κυρίου ἡ βασιλεία. Εἰπὼν τὴν τάξιν τῶν προσκυνούντων, εἰσάγει καὶ τῶν ὑποπιπτόντων· ἐνώπιον αὐτοῦ προσπεσοῦνται πάντες οἱ καταβαίνοντες εἰς γῆν.

Ἔδειξε τοίνυν τοὺς τύπους τῶν ἥλων τοῖς μαθηταῖς· ἐντεῦθεν γὰρ ἡμῖν ἐξῆλθεν εἰς ταύτην τὴν ἀκολουθίαν ὁ λόγος· ὅτι μένουσιν οἱ τύποι ἄχρι τῆς παρουσίας, ἵνα καὶ οἱ ἴδιοι τότε ἰδόντες σεμνύνωνται, ὅτι καλῶς ἐπίστευσαν τῷ σταυρωθέντι, καὶ οἱ ἐχθροὶ αἰσχυνθήσονται οἱ ἀντιπίπτοντες τῷ σταυρωθέντι· περὶ ὧν λέγει Παῦλος · Πολλοὶ γὰρ περιέρχονται οὓς πολλάκις λέγω τοὺς ἐχθροὺς τοῦ σταυροῦ τοῦ Χριστοῦ, ὧν τὸ τέλος ἀπώλεια.

Ἐν τῷ οὖν εὐλογεῖν αὐτὸν αὐτούς, διέστη ἀπ’ αὐτῶν καὶ ἀνεφέρετο εἰς τὸν οὐρανόν. Ταῦτα ἐν τῷ εὐαγγελίῳ, καὶ ὁ αὐτὸς δὲ ἐν ταῖς Πράξεσι λέγει· Βλεπόντων αὐτῶν ἐπήρθη, καὶ νεφέλη ὑπέλαβεν αὐτὸν ἀπὸ τῶν ὀφθαλμῶν αὐτῶν. Λοιπὸν οὐκέτι ὡς ἀνθρωπίνῃ σαρκὶ δουλεύει ἡ φύσις τῶν κτισμάτων, ἀλλ’ ὡς Θεῷ. Νεφέλη βαστάζει τὸν Δεσπότην, ἵνα πληρωθῇ τὸ τοῦ προφὴτου Δαυῒδ λόγιον· Ὁ τιθεὶς νέφη τὴν ἐπίβασιν αὐτοῦ. Νεφέλη ὑπέλαβεν αὐτὸν ἀπὸ τῶν ὀφθαλμῶν αὐτῶν· καὶ ὡς ἀτενίζοντες
 
 ἦσαν εἰς τὸν οὐρανὸν πορευομένου αὐτοῦ. Οὐκέτι λαλεῖ, ἀναλαμβανομένου αὐτοῦ, ἀλλὰ πορευομένου· τῷ σχήματι γὰρ τῆς σαρκὸς ἀνελήφθη, τῇ αὐθεντίᾳ δὲ ἐπορεύετο.

Καὶ ὡς ἀτενίζοντες ἦσαν εἰς τὸν οὐρανὸν πορευομένου αὐτοῦ, καὶ ἰδοὺ παρειστήκεισαν δύο ἄνδρες ἐν ἐσθῆτι λευκῇ. Οἱ ἄγγελοι ἐν ἀνδρῶν σχήματι ἐφάνησαν· ταῦτα ἐν τῷ ὄρει τῶν ἐλαιῶν . Τούτου δὲ τοῦ ὄρους τὴν ὁμωνυμίαν ἔλαχεν ἡ ἐκκλησία· καὶ οὐδὲ ἐκεῖ ἠμοιρὴσατε δύο ἄνδρες ἐν ἐσθῆτι λευκῇ. Εἴχετε γὰρ ἐκεῖ ἀντὶ δύο ἀνδρῶν λευχειμονούντων τὸν ἅγιον Ἄλκιμον καὶ Φιλήμονα , τοὺς ἁγίους μάρτυρας, ἀεὶ ἐν ἐσθῆτι λευκῇ τοῦ μαρτυρίου λάμποντας. Ἔλεγον οἱ ἄγγελοι πρὸς ἐκείνους· Ἄνδρες Γαλιλαῖοι . Μακάριοι οἱ ὄντες ἄξιοι ταύτης τῆς φωνῆς. Ἀεὶ οἱ ἐχθροὶ τῆς εὐσεβείας ὅταν ὀνειδίζουσιν ἡμῖν, Γαλιλαίους καλοῦσιν. Οἱ ἄγγελοι σεμνύνουσιν ἡμᾶς· ἄνδρες Γαλιλαῖοι . Oἱ ἀγνοοῦντες τὸ ὄνομα ἡμῶν δοκοῦσιν ὑβρίζειν ἡμᾶς. Γαλιλαῖοι καλούμεθα οἱ ἀποκεκαλυμμένοι. Πρῶτον γὰρ σημεῖον ἐν Κανὰ τῆς Γαλιλαίας ἐποίησεν ὁ Χριστός· καὶ ἐκεῖ ἐφανέρωσε τὴν δόξαν αὐτοῦ. Ἄνδρες Γαλιλαῖοι · ἐντεῦθεν ὁ προφήτης ὅλης τῆς γῆς προτιμᾷ τὴν Γαλιλαίαν · λέγει γὰρ Ἡσαΐας · Ἐπένθησεν ἡ γῆ, ᾐσχύνθη ὁ Λίβανος , ἕλη ἐγένετο ὁ Ἀσσαρών , φανερὰ ἔσται ἡ Γαλιλαία καὶ ὁ Κάρμηλος .

Ἄνδρες Γαλιλαῖοι , τί ἑστήκατε ἐμβλέποντες εἰς τὸν οὐρανόν; Τὸ δὲ ἑστήκατε οὐ μεμφομένων ἐστὶ τῶν ἀγγέλων. Τί γὰρ ἦν ἀξιοπιστότερον τοῦ βλέπειν τὸν Σωτῆρα ἀναλαμβανόμενον; Ἀλλ’ ἐπειδὴ εἶπεν· Ἔσεσθέ μοι μάρτυρες, λέγουσιν οἱ ἄγγελοι· Τί ἑστήκατε ἀργοί; Μνημονεύσατε τῶν προσταγμάτων αὐτοῦ. Τί ἑστήκατε ἐμβλέποντες εἰς τὸν οὐρανόν; Μὴ γὰρ πάλιν ἔρχεται πρὸς ὑμᾶς σήμερον; Τί ἑστήκατε ἐμβλέποντες; Οὗτος ὁ Ἰησοῦς ὁ ἀναληφθεὶς ἀφ’ ὑμῶν. Ἐπειδὴ τὸ ἀναληφθεὶς ἀνάξιον ἦν τοῦ Θεοῦ, οὐ λέγουσιν· Οὗτος ὁ υἱὸς ὁ μονογενὴς ὁ ἀναληφθείς. Θεὸς γὰρ οὐκ ἀναλαμβάνεται, ὁ ὢν ἐν τῷ οὐρανῷ καὶ ἐν τῇ γῇ καὶ πανταχοῦ. Οὗτος ὁ Ἰησοῦς · τουτέστιν αὕτη ἡ σάρξ ἡ Δεσποτική. Ὅπου γὰρ σωματικόν ἐμφαίνει, τῇ δεικτικῇ κέχρηται φωνῇ καὶ τῇ τοῦ Ἰησοῦ . Οὗτος ὁ φαινόμενος Ἰησοῦς , τὸ ἀπὸ Μαρίας φανέν. Οὗτος ὁ Ἰησοῦς , ὥσπερ καὶ Πέτρος λέγει, ἀσφαλῶς οὖν γινωσκέτω πᾶς οἶκος Ἰσραὴλ , ὅτι Κύριον αὐτὸν καὶ Χριστὸν ὁ Θεὸς ἐποὶησε, τοῦτον τὸν Ἰησοῦν ὃν ὑμεῖς ἐσταυρώσατε. Οὐ λέγει, τοῦτον τὸν υἱόν, ἢ τὸν μονογενῆ, ἀλλὰ τὸν Ἰησοῦν . Περὶ γὰρ τὸ φαινόμενον τὸ πάθος, ἀπαθὴς δὲ ἡ θεότης εἰ καὶ συνῆν τῷ πάσχοντι. Οὐ γὰρ λέγω ὅτι ἀπελείφθη παθόντος τοῦ σώματος αὐτοῦ, ἀλλ’ ὅλως ἦν ἐν τῷ πάσχοντι ὁ ἀπαθής, ἐν τῷ θνητῷ ἡ ἀθάνατος φύσις.

Τί ἑστήκατε ἐμβλέποντες εἰς τὸν οὐρανόν; Οὗτος ὁ Ἰησοῦς ὁ ἀναληφθεὶς ἀφ’ ὑμῶν εἰς τὸν οὐρανόν, οὕτως ἐλεύσεται ὃν τρόπον ἐθεάσασθε αὐτὸν πορευόμενον εἰς τὸν οὐρανόν. Ἐπειδὴ ἀνελήφθη πρὸ τούτου Ἠλίας · ἀνελήφθη δὲ εἰς ὕψος ἀέριον, οὐκ εἰς οὐρανόν· ἵνα μὴ ὁμότιμος ἡ ἀνάλη ψις ᾖ, λέγει, ὡς εἰς τὸν οὐρανόν, ἐνταῦθα δέ, εἰς τὸν οὐρανόν. Οὕτως ἐλεύσεται ὃν τρόπον ἐθεάσασθε αὐτὸν πορευόμενον εἰς τὸν οὐρανόν. Ἐκεῖ· Ἀνελαμβάνετο Ἠλίας ὡς εἰς τὸν οὐρανόν· ἐκεῖ διὰ τοῦ ὡς, τὸ ὕψος ἠσφαλίσατο ἡ γραφή. Καὶ ἀνελαμβάνετο Ἠλίας ὡς εἰς τὸν οὐρανόν, ἕτερον δὲ τοῦτο. Καὶ ἐν τούτῳ ὁ Θεὸς τοὺς προφήτας ἐπληροφόρησεν, ὅτι εἰς οὐρανὸν οὐκ ἀνελήφθη Ἠλίας . Ἀμέλει λέγουσι τῷ Ἐλισσαίῳ , ὅτι εἰς ὕψος ἀνῆλθεν, οὐρανὸν δὲ οὐκ ἔφθασε· Λάβε πεντήκοντα ἄνδρας, καὶ ἀπόστειλον εἰς πάντα τὰ ὄρη καὶ βουνούς, μήποτε ἀνέλαβεν αὐτὸν τὸ Πνεῦμα καὶ ἔθηκεν ἐφ’ ἓν τῶν ὀρέων καὶ οὐκ οἴδαμεν ποῦ ἐστιν. Ἀπεστάλησαν πεντήκοντα ζητοῦντες· οὐδεὶς δὲ πεπληροφορημένος ἦν ποῦ ζητὴσει. Διὰ τοῦτο· Ἀνελαμβάνετο ὡς εἰς τὸν οὐρανόν. Ἰουδαῖοι φαντάζονται καὶ λέγουσιν· Ἠλίας εἰς τὸν οὐρανὸν ἀνελήφθη, καὶ αὐτὸς ἔρχεται ἐκ τοῦ οὐρανοῦ. Ὁ Σωτὴρ καὶ ἐκ τῆς ἱστορίας δείκνυσι τὴν ἀλήθειαν· καὶ ἐκ τῆς αὐτοῦ διδασκαλίας ἐμφαίνει τὸ εὐσεβές. Καὶ τὸ ἀληθὲς κηρύττει λέγων τῷ Νικοδήμῳ · Οὐδεὶς ἀναβέβηκεν εἰς τὸν οὐρανόν, εἰ μὴ ὁ ἐκ τοῦ οὐρανοῦ καταβὰς ὁ υἱὸς τοῦ ἀνθρώπου. Ἐνὼχ μετετέθη ἄνω οὐκ ἀναληφθείς· μετετέθη ἀπὸ τόπου εἰς τόπον, οὐκ ἀπὸ γῆς εἰς οὐρανόν. Ἠλίας ἀνελήφθη ὡς εἰς τὸν οὐρανόν. Οὐδεὶς ἀναβέβηκεν εἰς τὸν οὐρανόν, εἰ μὴ ὁ ἐκ τοῦ οὐρανοῦ, ὁ ὢν ἐν τῷ οὐρανῷ. Καὶ Παῦλος ἀποκλείων πᾶσαν ἀμφιβολίαν λέγει περὶ τοῦ Χριστοῦ· Τὸ δὲ ἀνέβη τί ἐστιν, εἰ μὴ ὅτι καὶ κατέβη εἰς τὰ κατώτερα μέρη τῆς γῆς πρῶτον; Ὁ καταβὰς αὐτός ἐστι καὶ ὁ ἀναβὰς
 
 ὑπεράνω τῶν οὐρανῶν. Οὐ μόνον, φησίν, εἰς τὸν οὐρανόν, ἀλλ’ ἐπάνω. Διὰ τοῦτο οἱ ἄγγελοι λέγουσι· Τί ἑστήκατε ἐμβλέποντες εἰς τὸν οὐρανόν; Οὗτος ὁ Ἰησοῦς ὁ ἀναληφθεὶς ἀφ’ ὑμῶν εἰς τὸν οὐρανόν, οὕτως ἐλεύσεται ὃν τρόπον ἐθεάσασθε αὐτὸν πορευόμενον εἰς τὸν οὐρανόν. Τρίτον εἰς τὸν οὐρανόν, ἵνα ᾖ ἀδελφὸν ἐκείνου· Ἃ ὁ Θεὸς ἐκαθὰρισε, σὺ μὴ κοίνου.

Ὅτι μὲν οὖν ἀνελαμβάνετο, ἐφαίνετο· τὸ δὲ πῶς ἐλεύσεται, τοῖς ἀγγέλοις πόθεν ἦν δῆλον; Ἐξ ὧν τὸ Πνεῦμα τὸ ἅγιον ἐλάλησεν ἐν τῷ προφήτῃ, ἐξ ὧν ὁ Σωτὴρ ἐπηγγείλατο. Ὅτε γὰρ ἐμαίνετο Καϊάφας καὶ εἶπεν· Ὁρκίζω σε τὸν Θεὸν τὸν ζῶντα· εἰ σὺ εἶ ὁ Χριστὸς ὁ υἱὸς τοῦ Θεοῦ τοῦ ζῶντος· λέγει αὐτῷ· σὺ εἶπας, καὶ ἀπάρτι ὄψεσθε τὸν υἱὸν τοῦ ἀνθρώπου καθὴμενον ἐκ δεξιῶν τῆς δυνάμεως καὶ ἐρχόμενον ἐπὶ τῶν νεφελῶν τοῦ οὐρανοῦ. Ἐπεῖ οὖν ἀνελήφθη ἐπὶ νεφέλης καὶ ἔρχεται ἐπὶ νεφέλης, λέγει· Ὃν τρόπον ἐθεάσασθε αὐτὸν πορευόμενον εἰς τὸν οὐρανόν, οὕτως ἐλεύσεται. Καὶ ὁρᾶτε τὸ θαυμαστὸν ἀδελφοί· ὥσπερ βασιλεὺς προερχόμενος εἰς ἔνδειξιν βασιλείας ἢ στρατοῦ, ἢ ἑτέρων τῶν πανήγυριν τελούντων βασιλικήν, οὐ μόνον ἑνὶ κέχρηται ὀχήματι, ἀλλ’ ἀκολουθεῖ καὶ ἄλλα πλείονα, κἂν μηδένα φέρῃ· οὕτως ὅταν μέλλῃ ὁ Χριστὸς ἐν τῇ βασιλείᾳ τῆς δόξης αὐτοῦ ἐπιδημεῖν, οὐ μία ἐστὶ νεφέλη βαστάζουσα αὐτόν, ἀλλὰ πολλαὶ παρέπονται. Ἐλεύσεται γὰρ ἐπὶ τῶν νεφελῶν. Ὅτε ἀνελαμβάνετο, μία ἤρκεσε, νεφέλη γὰρ αὐτὸν ὑπέλαβεν· ὅτε ἔρχεται, μετὰ πολλῶν νεφελῶν μέλλει ἔρχεσθαι. Εἰ μόνος ἔρχεται, τίς ἡ χρεία τῶν πολλῶν
 
 νεφελῶν; Πρόσεχε παρακαλῶ. Ἐνταῦθα ἀκολουθεῖ βασιλέως ὄχημα οὐδὲν βαστάζον, ἀλλ’ εἰς τιμὴν τοῦ βασιλέως μόνον· τότε δὲ τῷ Σωτῆρι ἀκολουθήσουσι νεφέλαι πολλαί, ἵνα ἁρπαγῶσιν οἱ ἅγιοι ἀπὸ τῆς γῆς μετὰ τὴν ἀνάστασιν καὶ ἀναληφθῶσιν ἐν ταῖς νεφέλαις, ἵνα κοινωνοὶ γένωνται καὶ τῆς ἀναλήψεως, καὶ ἀπαντήσαντες τῷ βασιλεῖ, μετ’ αὐτοῦ ἔλθωσιν, οὐ βαδίζοντες ἀλλὰ καθήμενοι, οὐ δορυφοροῦντες ἀλλὰ καὶ αὐτοὶ ἐπὶ νεφελῶν βασταζόμενοι. Πόθεν τοῦτο; Λέγει Παῦλος · Ὃτι αὐτὸς ὁ Κύριος ἐν κελεύσματι, ἐν φωνῇ ἀρχαγγέλου, καὶ ἐν σάλπιγγι Θεοῦ καταβήσεται ἀπ’ οὐρανοῦ. Καὶ οἱ νεκροὶ ἐν Χριστῷ ἀναστήσονται πρῶτοι· ἔπειτα ἡμεῖς οἱ ζῶντες ἁρπαγησόμεθα ἐν νεφέλαις εἰς ἀπάντησιν τοῦ Κυρίου. Αἱ δὲ νεφέλαι διὰ τοὺς ἀποστόλους, αὐτῷ γὰρ ἤρκει μία διὰ τὴν σωματικὴν ὄψιν. Ἁρπαγησόμεθα γὰρ ἐν νεφέλαις εἰς ἀπάντησιν τοῦ Κυρίου· ὡς ἀξιωματικοὶ βασιλεῖ ἀπαντῶντες· εἰς ἀπάντησιν τοῦ Κυρίου εἰς ἀέρα· καὶ οὕτως πάντοτε σὺν Κυρίῳ ἐσόμεθα. Λοιπὸν οἱ ἐν τῇ γῇ παραμένοντες τεταπεινωμένοι, οἱ ἀνάξιοι τῆς δόξης, οἱ ὑπεύθυνοι τῆς τιμωρίας διὰ τὴν ἀπιστίαν, ἄρχονται ὁρᾶν τὸν βασιλέα καὶ τοὺς ἀπαντῶντας. Εὑρίσκονται δὲ καὶ οἱ ἅγιοι ὥσπερ ἐπιδημοῦντες· ὁ γὰρ ὑπαντήσας καὶ πάλιν ὑποστρέψας, ὡς τῷ βασιλεῖ συνερχόμενος εὑρίσκεται· καὶ τοῦτο γίνεται πληρουμένου τοῦ προφητικοῦ ῥητοῦ· Ἥξει Κύριος ὁ θεός μου, καὶ πάντες οἱ ἅγιοι μετ’ αὐτοῦ. Οὕτως ἔρχονται εἰς ἀπάντησιν τοῦ Κυρίου ἐν νεφέλαις καὶ ἁρπαγήσονται. Οὗτος οὖν ὁ Ἰησοῦς ὁ ἀναληφθεὶς ἀφ’ ὑμῶν, οὕτως ἐλεύσεται.

Ὅρα ὅσα εἶπεν ἡ γραφή, ἵνα διὰ πάντων ἡμᾶς ἀσφαλίσηται·
 
 βλεπόντων αὐτῶν ἐπήρθη· διέστη ἀπ’ αὐτῶν, καὶ ἀνεφέρετο, καὶ νεφέλη ὑπέλαβεν αὐτόν· καὶ ὡς ἀτενίζοντες ἦσαν εἰς τὸν οὐρανὸν πορευομένου αὐτοῦ. Ἀνελήφθη, ἐπήρθη, ἀνεφέρετο, εἰσῆλθεν· Οὐ γὰρ εἰς χειροποίητα ἅγια εἰσῆλθεν ὁ Ἰησοῦς , ἀλλ’ εἰς αὐτὸν τὸν οὐρανόν, ἐμφανισθῆναι τῷ Θεῷ. Οὐ μόνον εἰσῆλθεν, ἀλλὰ καὶ διῆλθεν. Ἔχοντες γὰρ, φησὶν ὁ Παῦλος , ἀρχιερέα μέγαν διεληλυθότα τοὺς οὐρανούς, Ἰησοῦν . Ἀνῆλθεν, ἀνέβη, ἀνελήφθη, ἐπορεύετο, διῆλθε. Πρόσεχε. Ἀνέβη ὡς ἐξουσίαν ἔχων, ἵνα πληρωθῇ τὸ τοῦ προφήτου λόγιον· Ἀνέβη ὁ Θεὸς ἐν ἀλαλαγμῷ. Ἐνταῦθα ὁ προφήτης γυμνὴν φέρει φωνήν.
 
 Ἀνέβη ὁ Θεὸς ἐν ἀλαλαγμῷ. Ἄρατε πύλας, οἱ ἄρχοντες, ὑμῶν, καὶ ἐπάρθητε πύλαι αἰώνιοι, καὶ εἰσελεύσεται ὁ Βασιλεὺς τῆς δόξης. Εἰσελεύσεται· Οὐ γὰρ εἰς χειροποίητα ἅγια εἰσῆλθεν ὁ Ἰησοῦς , ἀλλ’ εἰς αὐτὸν τὸν οὐρανόν, εἰσελεύσεται ὁ Βασιλεὺς τῆς δόξης. Δύο λοιπὸν ἐγένετο· ὥσπερ ἐξενίσθη ἡ γῆ θεασαμένη περιβεβλημένον σῶμα τὸν Σωτῆρα, καὶ ὥσπερ ἔθος ἡμῖν, ὅταν ἴδωμεν ξένον πρόσωπον, λέγομεν· Τίς ἐστιν οὗτος; οὐδεὶς γὰρ περὶ γνωρίμου ἐρωτᾷ· οὕτως ἡ γῆ θεασαμένη τὸν Σωτῆρα, δύναμιν θεϊκὴν ἔχοντα, καὶ ἐπιτάσσοντα τοῖς ἀνέμοις καὶ τῇ θαλάσσῃ, λέγει· Τίς ἐστιν οὗτος, ὅτι ἡ θάλασσα καὶ οἱ ἄνεμοι ὑπακού ουσιν αὐτῷ; Ὥσπερ οὖν ἡ γῆ ξενιζομένη ἐβόα, Τίς ἐστιν οὗτος; οὕτως ὁ οὐρανὸς ξενιζόμενος ἐν σαρκὶ βλέπων τὴν θεότητα, λέγει· Τίς ἐστιν οὗτος ὁ Βασιλεὺς τῆς δόξης;

Καὶ ὅρα τὸ θαυμαστόν. Ὁ Σωτὴρ ἦλθε, καὶ ἐλθὼν ἤνεγκε τὸ ἅγιον Πνεῦμα· ἀνελθὼν ἀνήνεγκε σῶμα ἅγιον, ἵνα δῷ τῷ κόσμῳ ἐνέχυρον σωτηρίας, Πνεύματος ἁγίου. Πάλιν τῷ αὐτῷ κόσμῳ, ἀρραβῶνα σωτηρίας, τὸ σῶμα τὸ ἅγιον λεγέτω ὁ Χριστιανός. Ὅταν δὲ εἴπω τοῦτο, καὶ σὲ λέγω καὶ ἕκαστον πρόσωπον Χριστιανοῦ. Ἐγὼ Χριστιανός εἰμι· τοῦ Θεοῦ εἰμι. Πόθεν τοῦτο; Πνεῦμα ἅγιον ἔχω τὸ ἐξ οὐρανοῦ. Θέλεις καὶ ἄλλην ἀπόδειξιν; Ἔλαβον Πνεῦμα ἐξ οὐρανοῦ τὸ τοῦ Θεοῦ· ἔχω μου τὸν ἀρραβῶνα. Ἄνω τὸ σῶμα αὐτοῦ, κάτω τὸ Πνεῦμα αὐτοῦ πρὸς ἡμᾶς. Ἀμφιβάλλεις ὅτι τοῦ Θεοῦ ἐσμεν; Γένος ἐγένετο ἕν, Θεοῦ καὶ ἀνθρώπων. Ὥσπερ γὰρ τὰ διεστῶτα μέρη συνάπτει ἐπιγαμβρία, καὶ ὁ μὴ εἰδώς τινα πόθεν ἐστί, μιᾶς συναπτομένης καὶ ἑνός, δύο γένη ὅλα συνάπτει, ὁ μὲν ὡς ἀνεψιός, ὁ δὲ ὡς θεῖος· οὕτως ἀναλαβόντος σάρκα Χριστοῦ, διὰ τῆς σαρκὸς ἐγένετο πᾶσα ἡ Ἐκκλησία συγγενὴς Χριστοῦ· Παῦλος Χριστοῦ συγγενής, Πέτρος , πᾶς πιστός, πάντες ἡμεῖς, πᾶς εὐσεβής. Διὰ τοῦτο λέγει Παῦλος · Γένος οὖν Θεοῦ ὑπάρχοντες. Ἀλλ’ οἶδα τὴν ἔννοιαν καθ’ ἣν εἴρηται· οὐ σκοπός μοί ἐστιν ὅλην ἱστορῆσαι τὴν θεωρίαν, ἀλλ’ ὅτι βεβαιοῖ Παῦλος τὸ γένος. Καὶ ἀλλαχοῦ πάλιν· Ἡμεῖς ἐσμεν σῶμα Χριστοῦ, καὶ μέλη ἐκ μέρους ἐκ τῆς σαρκὸς αὐτοῦ. Ἀντὶ τοῦ· Διὰ τὴν σάρκα ἣν ἀνέλαβε,
 
 συγγενεῖς αὐτοῦ ἐσμεν. Ἔχομεν οὖν τὸ ἐνέχυρον ἄνω καὶ τὸ Πνεῦμα τὸ ἅγιον μεθ’ ἡμῶν. Καὶ ὅρα τὸ θαυμαστόν. Οὐ λέγω ὅτι τὸ Πνεῦμα κατέβη ἐξ οὐρανοῦ, καὶ οὐκέτι ἐστὶν ἐν οὐρανῷ· καὶ ἀντηλλάξατο τὸ μὲν σῶμα τὸν οὐρανόν, τὸ δὲ Πνεῦμα τὴν γῆν· ἀλλὰ καὶ μεθ’ ἡμῶν τὸ Πνεῦμα, καὶ πανταχοῦ, καὶ ἄνω· Ποῦ πορευθῶ ἀπὸ τοῦ Πνεύματός σου; Καὶ τί θαυμάζεις εἰ τὸ Πνεῦμα καὶ μεθ’ ἡμῶν καὶ ἄνω, καὶ τὸ σῶμα Χριστοῦ καὶ ἄνω καὶ μεθ’ ἡμῶν; Ἔσχεν ὁ οὐρανὸς τὸ ἅγιον σῶμα, ἐδέξατο δὲ ἡ γῆ τὸ ἅγιον Πνεῦμα· ἦλθεν ὁ Χριστὸς καὶ ἤνεγκε τὸ ἅγιον Πνεῦμα, ἀνῆλθε καὶ ἀνήνεγκε τὸ ἡμέτερον σῶμα. Καὶ ἦν ἰδεῖν τὴν εἰκόνα τοῦ Ἀδὰμ τὴν ἐν τάφοις κεχωσμένην, οὐκέτι μετ’ ἀγγέλων φαινομένην, ἀλλ’ ὑπεράνω τῶν ἀγγέλων συγκαθημένην τῷ Θεῷ, ἵνα ἡμᾶς συγκαθίσῃ.

Ὤ
 
 τῆς ξένης οἰκονομίας. Ὤ τοῦ μεγάλου βασιλέως, ταῦτα πάντα τοῦ μεγάλου, τοῦ ὄντως μεγάλου καὶ θαυμαστοῦ. Καὶ ὡς εἶπεν ὁ προφήτης· Κύριε ὁ Κύριος ἡμῶν, ὡς θαυμαστὸν τὸ ὄνομά σου ἐν πάσῃ τῇ γῇ, ὅτι ἐπήρθη ἡ μεγαλοπρέπειά σου ὑπεράνω τῶν οὐρανῶν! Ἐπήρθη ἡ θεότης; Οὐχί! Θεὸς γὰρ οὐκ ἀναλαμβάνεται, ὁ ὧν ἐν τῷ οὐρανῷ καὶ ἐν τῇ γῇ· ἀλλ’ ἡ σάρξ ἡ ἐμή, ἡ τοῦ δούλου μορφή· οὐχ ἡ τοῦ θεοῦ εἰκών. Αὐτολεξεὶ κεῖται· Βλεπόντων αὐτῶν ἐπήρθη. Ὁ τὰ πάντα μέγας, μέγας ὁ Θεός, μέγας ὁ Κύριος· Μέγας Κύριος καὶ αἰνετὸς σφόδρα. Εἰ δὲ μέγας Θεὸς καὶ μέγας Κύριος, μέγας βασιλεύς· Βασιλεὺς μέγας ἐπὶ πᾶσαν τὴν γῆν. Ὄρη Σιών , τὰ πλευρὰ τοῦ βορρᾶ, ἡ πόλις τοῦ βασιλέως τοῦ μεγάλου. Μέγας προφήτης, μέγας ἱερεύς, μέγα φῶς, τὰ πάντα μέγας. Καὶ ἀεὶ ἡ
 
 Γραφὴ μετὰ προσθήκης αὐτὸν λέγει μέγαν, ὡς ὅταν λέγῃ Παῦλος · Τοῦ μεγάλου Θεοῦ καὶ Σωτῆρος ἡμῶν, Ἰησοῦ Χριστοῦ· ὡς καὶ Δαυῒδ λέγει· Μέγας Κύριος καὶ αἰνετὸς σφόδρα. Μέγας βασιλεύς, μέγας προφήτης· ὅτε ἐποίει τὰ θαύματα ὁ Ἰησοῦς , ἔλεγον ὅτι μέγας προφήτης ἐγήγερται, καὶ ὅτι ἐπεσκέψατο ὁ Θεὸς τὸν λαὸν αὐτοῦ. Οὐ μόνον γὰρ κατὰ τὴν θεότητα μέγας, ἀλλὰ καὶ κατὰ τὴν σάρκα· ὥσπερ γὰρ Θεὸς μέγας, καὶ Κύριος μέγας, καὶ βασιλεὺς μέγας κατὰ τὴν θεότητα· οὕτω πάλιν ἱερεὺς μέγας, προφήτης μέγας. Πόθεν τοῦτο; Λέγει Παῦλος · Ἔχοντες οὖν ἀρχιερέα μέγαν, διεληλυθότα τοὺς οὐρανοὺς Ἰησοῦν τὸν Υἱὸν τοῦ Θεοῦ, κρατῶμεν τῆς ὁμολογίας ἡμῶν. Εἰ δὲ ἀρχιερεὺς μέγας καὶ προφήτης μέγας, ὄντως ἐπεσκέψατο ὁ Θεὸς τὸν λαὸν αὐτοῦ, καὶ ἀνέστησε προφήτην μέγαν ἐν τῷ Ἰσραήλ . Εἰ δὲ μέγας προφήτης, μέγας ἱερεύς, φῶς μέγα· Γαλιλαία τῶν ἐθνῶν, ὁ λαὸς ὁ καθήμενος ἐν σκότει, εἶδε φῶς μέγα. Ἀλλὰ καὶ ἡ ἡμέρα αὐτοῦ μεγάλη, ὡς λέγει ὁ προφήτης· Πρὶν ἐλθεῖν τὴν ἡμέραν Κυρίου τὴν μεγάλην. Πανταχοῦ μέγαν ἀκούων, καὶ μεγάλα τὰ ἔργα Κυρίου, πόθεν ἐπῆλθέ σοι σχίζειν, αἱρετικέ, καὶ σμικρύνειν τὸν μέγαν;

Ἔχομεν οὖν ἀρραβῶνα τῆς ζωῆς ἡμῶν ἐν οὐρανῷ· συνανελήφθημεν γὰρ τῷ Χριστῷ. Πάλιν οὖν ἁρπαζόμεθα ἐν νεφέλαις, ἐὰν ὦμεν ἄξιοι ἐπὶ νεφελῶν ἀπαντῆσαι. Ὑπόδικος οὐκ ἀπαντᾷ δικαστῇ, ἀλλὰ φαίνεται μὲν αὐτῷ παριστάμενος· οὐκ ἀπαντᾷ δέ, ὡς ἀπαρρησίαστος ὤν. Εὐξώμεθα οὖν, ἵνα τῶν ἀπαντώντων κἂν ἐν μικρᾷ τάξει τύχωμεν. Ὥσπερ γὰρ οἱ
 
 ἀπαντῶντες βασιλεῖ, κἂν μὴ πάντες ὦσιν ὁμότιμοι, ἀλλ’ ὅμως τετίμηνται· οὕτως ἔσται καὶ τότε. Οὐδὲ γὰρ πάντες ὁμοίως ἐπολιτεύσαντο. Ἕκαστος γὰρ τὸν ἴδιον μισθὸν λήψεται κατὰ τὸν ἴδιον κόπον. Μηδέποτε κωλυέσθω λόγος λόγου. Μετ’ ἀληθείας παρρησιαζόμεθα γάρ, ἀγάπῃ Χριστοῦ λαὸν τρέφοντες, ψυχὰς ἀρδεύοντες· ψυχαῖς μεριζόμενοι, ταῖς δὲ ὑπονοίαις μὴ σχιζόμενοι. Ὁ εἰρήνης ἐχθρὸς ἔχει τὸν δικάζοντα. Καὶ ἐπειδή, ἀδελφοί, ἀνθρώπους πείθομεν, Θεῷ δὲ πεφανερώμεθα, μάρτυς ὁ τῶν ἐννοιῶν ἐπόπτης, ὃς ἀπαιτήσει λόγον πάντα τὸν λαλοῦντα τὸ ψεῦδος, ὡς οὐδέποτε ἐχθροὶ εἰρήνης, οὔτε ἠθελήσαμεν, οὔτε θέλομεν γενέσθαι. Ἐὰν γὰρ τὴν εἰρήνην ἀπολέσωμεν, ἐχθροί ἐσμεν ἐκείνων τῶν ἀκουόντων·
 
 Εἰρήνη ὑμῖν. Ἀλλ’ ὅτι εἰρήνην θέλομεν, καὶ σπεύδομεν, καὶ ποθοῦμεν, μάρτυς ὁ εἰδώς· περὶ δὲ τῶν λοιπῶν σιωπήσομαι. Ὁ γὰρ βραβευτὴν ἐκδεχόμενος τὸν Θεόν, τῇ ἀπολογίᾳ οὐχ ὑβρίζει τὸ ἄνω δικαστήριον. Δυνατὸς δὲ ὁ Θεὸς εἰρήνην δοῦναι, εἰρήνην πῆξαι, ἐν τοῖς κηρύσσουσιν, ἐν τοῖς κηρυσσομένοις, ἐν τοῖς διδάσκουσιν, ἐν
 
 τοῖς μανθάνουσιν, ἵνα διὰ πάντων ἀπὸ εἰρήνης ἀρξάμενοι, καὶ ἐν εἰρήνῃ μεσάσαντες, καὶ ἐν εἰρήνῃ πληρώσαντες, τῷ Θεῷ τῆς εἰρήνης δόξαν ἀναπέμψωμεν, τῷ Πατρὶ καὶ τῷ Υἱῷ καὶ τῷ ἁγίῳ Πνεύματι, νῦν καὶ ἀεὶ καὶ εἰς τοὺς αἰῶνας τῶν αἰώνων. Ἀμήν.