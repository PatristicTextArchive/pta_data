ΠΡΟΛΟΓΟΣ

Πολλῶν καὶ μεγάλων ἡμῖν διὰ τοῦ νόμου καὶ τῶν προφητῶν

καὶ τῶν ἄλλων τῶν κατ’ αὐτοὺς ἠκολουθηκότων δεδομένων,

ὑπὲρ ὧν δέον ἐστὶν ἐπαινεῖν τὸν Ισραηλ παιδείας καὶ 
 σοφίας,

καὶ ὡς οὐ μόνον αὐτοὺς τοὺς ἀναγινώσκοντας δέον 
 ἐστὶν ἐπιστήμονας γίνεσθαι,

ἀλλὰ καὶ τοῖς ἐκτὸς δύνασθαι τοὺς φιλομαθοῦντας χρησίμους
 εἶναι

καὶ λέγοντας καὶ γράφοντας,

ὁ πάππος μου Ἰησοῦς ἐπὶ πλεῖον ἑαυτὸν δοὺς

εἴς τε τὴν τοῦ νόμου

καὶ τῶν προφητῶν

καὶ τῶν ἄλλων πατρίων βιβλίων ἀνάγνωσιν

καὶ ἐν τούτοις ἱκανὴν ἕξιν περιποιησάμενος

προήχθη καὶ αὐτὸς συγγράψαι τι τῶν εἰς παιδείαν καὶ 
 σοφίαν ἀνηκόντων,

ὅπως οἱ φιλομαθεῖς καὶ τούτων ἔνοχοι γενόμενοι

πολλῷ μᾶλλον ἐπιπροσθῶσιν διὰ τῆς ἐννόμου βιώσεως.

Παρακέκλησθε οὖν

μετ’ εὐνοίας καὶ προσοχῆς

τὴν ἀνάγνωσιν ποιεῖσθαι

καὶ συγγνώμην ἔχειν

ἐφ’ οἷς ἂν δοκῶμεν

τῶν κατὰ τὴν ἑρμηνείαν πεφιλοπονημένων τισὶν τῶν 
 λέξεων ἀδυναμεῖν·

οὐ γὰρ ἰσοδυναμεῖ

αὐτὰ ἐν ἑαυτοῖς Εβραϊστὶ λεγόμενα καὶ ὅταν μεταχθῇ 
 εἰς ἑτέραν γλῶσσαν·

οὐ μόνον δὲ ταῦτα,

ἀλλὰ καὶ αὐτὸς ὁ νόμος καὶ αἱ προφητεῖαι

καὶ τὰ λοιπὰ τῶν βιβλίων 
 οὐ μικρὰν ἔχει τὴν διαφορὰν ἐν ἑαυτοῖς λεγόμενα.



Ἐν γὰρ τῷ ὀγδόῳ καὶ τριακοστῷ ἔτει ἐπὶ τοῦ Εὐεργέτου 
 βασιλέως

παραγενηθεὶς εἰς Αἴγυπτον καὶ συγχρονίσας

εὑρὼν οὐ μικρᾶς παιδείας ἀφόμοιον

ἀναγκαιότατον ἐθέμην καὶ αὐτός τινα προσενέγκασθαι σπουδὴν
 καὶ φιλοπονίαν τοῦ μεθερμηνεῦσαι τήνδε τὴν 
 βίβλον

πολλὴν ἀγρυπνίαν καὶ ἐπιστήμην προσενεγκάμενος

ἐν τῷ διαστήματι τοῦ χρόνου

πρὸς τὸ ἐπὶ πέρας ἀγαγόντα τὸ βιβλίον ἐκδόσθαι

καὶ τοῖς ἐν τῇ παροικίᾳ βουλομένοις φιλομαθεῖν

προκατασκευαζομένους τὰ ἤθη 
 ἐννόμως βιοτεύειν.



ΣΟΦΙΑ ΣΙΡΑΧ

Πᾶσα σοφία παρὰ κυρίου 
 καὶ μετ’ αὐτοῦ ἐστιν εἰς τὸν αἰῶνα.

ἄμμον θαλασσῶν καὶ σταγόνας ὑετοῦ 
 καὶ ἡμέρας αἰῶνος τίς ἐξαριθμήσει;

ὕψος οὐρανοῦ καὶ πλάτος γῆς 
 καὶ ἄβυσσον καὶ σοφίαν τίς ἐξιχνιάσει;

προτέρα πάντων ἔκτισται σοφία
 καὶ σύνεσις φρονήσεως ἐξ αἰῶνος.

ῥίζα σοφίας τίνι ἀπεκαλύφθη; 
 καὶ τὰ πανουργεύματα αὐτῆς τίς ἔγνω;

εἷς ἐστιν σοφός, φοβερὸς σφόδρα, 
 καθήμενος ἐπὶ τοῦ θρόνου αὐτοῦ.

κύριος αὐτὸς ἔκτισεν αὐτὴν 
 καὶ εἶδεν καὶ ἐξηρίθμησεν αὐτὴν 
 καὶ ἐξέχεεν αὐτὴν ἐπὶ πάντα τὰ ἔργα αὐτοῦ,

μετὰ πάσης σαρκὸς κατὰ τὴν δόσιν αὐτοῦ, 
 καὶ ἐχορήγησεν αὐτὴν τοῖς ἀγαπῶσιν αὐτόν.

Φόβος κυρίου δόξα καὶ καύχημα 
 καὶ εὐφροσύνη καὶ στέφανος ἀγαλλιάματος.

φόβος κυρίου τέρψει καρδίαν 
 καὶ δώσει εὐφροσύνην καὶ χαρὰν καὶ μακροημέρευσιν.

τῷ φοβουμένῳ τὸν κύριον εὖ ἔσται ἐπ’ ἐσχάτων, 
 καὶ ἐν ἡμέρᾳ τελευτῆς αὐτοῦ εὐλογηθήσεται.

Ἀρχὴ σοφίας φοβεῖσθαι τὸν κύριον, 
 καὶ μετὰ πιστῶν ἐν μήτρᾳ συνεκτίσθη αὐτοῖς.

μετὰ ἀνθρώπων θεμέλιον αἰῶνος ἐνόσσευσεν 
 καὶ μετὰ τοῦ σπέρματος αὐτῶν ἐμπιστευθήσεται.

πλησμονὴ σοφίας φοβεῖσθαι τὸν κύριον 
 καὶ μεθύσκει αὐτοὺς ἀπὸ τῶν καρπῶν αὐτῆς·

πάντα τὸν οἶκον αὐτῶν ἐμπλήσει ἐπιθυμημάτων 
 καὶ τὰ ἀποδοχεῖα ἀπὸ τῶν γενημάτων αὐτῆς.

στέφανος σοφίας φόβος κυρίου 
 ἀναθάλλων εἰρήνην καὶ ὑγίειαν ἰάσεως.

καὶ εἶδεν καὶ ἐξηρίθμησεν αὐτήν, 
 ἐπιστήμην καὶ γνῶσιν συνέσεως ἐξώμβρησεν 
 καὶ δόξαν κρατούντων αὐτῆς ἀνύψωσεν.

ῥίζα σοφίας φοβεῖσθαι τὸν κύριον, 
 καὶ οἱ κλάδοι αὐτῆς μακροημέρευσις.

Οὐ δυνήσεται θυμὸς ἄδικος δικαιωθῆναι· 
 ἡ γὰρ ῥοπὴ τοῦ θυμοῦ αὐτοῦ πτῶσις αὐτῷ.

ἕως καιροῦ ἀνθέξεται μακρόθυμος,
 καὶ ὕστερον αὐτῷ ἀναδώσει εὐφροσύνη·

ἕως καιροῦ κρύψει τοὺς λόγους αὐτοῦ, 
 καὶ χείλη πολλῶν ἐκδιηγήσεται σύνεσιν αὐτοῦ.

Ἐν θησαυροῖς σοφίας παραβολαὶ ἐπιστήμης, 
 βδέλυγμα δὲ ἁμαρτωλῷ θεοσέβεια.

ἐπιθυμήσας σοφίαν διατήρησον ἐντολάς, 
 καὶ κύριος χορηγήσει σοι αὐτήν.

σοφία γὰρ καὶ παιδεία φόβος κυρίου, 
 καὶ ἡ εὐδοκία αὐτοῦ πίστις καὶ πραότης.

μὴ ἀπειθήσῃς φόβῳ κυρίου 
 καὶ μὴ προσέλθῃς αὐτῷ ἐν καρδίᾳ δισσῇ.

μὴ ὑποκριθῇς ἐν στόμασιν ἀνθρώπων 
 καὶ ἐν τοῖς χείλεσίν σου πρόσεχε.

μὴ ἐξύψου σεαυτόν, ἵνα μὴ πέσῃς 
 καὶ ἐπαγάγῃς τῇ ψυχῇ σου ἀτιμίαν, 
 καὶ ἀποκαλύψει κύριος τὰ κρυπτά σου 
 καὶ ἐν μέσῳ συναγωγῆς καταβαλεῖ σε, 
 ὅτι οὐ προσῆλθες φόβῳ κυρίου 
 καὶ ἡ καρδία σου πλήρης δόλου.

Τέκνον, εἰ προσέρχῃ δουλεύειν κυρίῳ, 
 ἑτοίμασον τὴν ψυχήν σου εἰς πειρασμόν·

εὔθυνον τὴν καρδίαν σου καὶ καρτέρησον 
 καὶ μὴ σπεύσῃς ἐν καιρῷ ἐπαγωγῆς·

κολλήθητι αὐτῷ καὶ μὴ ἀποστῇς, 
 ἵνα αὐξηθῇς ἐπ’ ἐσχάτων σου.

πᾶν, ὃ ἐὰν ἐπαχθῇ σοι, δέξαι 
 καὶ ἐν ἀλλάγμασιν ταπεινώσεώς σου μακροθύμησον·

ὅτι ἐν πυρὶ δοκιμάζεται χρυσὸς 
 καὶ ἄνθρωποι δεκτοὶ ἐν καμίνῳ ταπεινώσεως.

πίστευσον αὐτῷ, καὶ ἀντιλήμψεταί σου· 
 εὔθυνον τὰς ὁδούς σου καὶ ἔλπισον ἐπ’ αὐτόν.

Οἱ φοβούμενοι τὸν κύριον, ἀναμείνατε τὸ ἔλεος αὐτοῦ 
 καὶ μὴ ἐκκλίνητε, ἵνα μὴ πέσητε.

οἱ φοβούμενοι κύριον, πιστεύσατε αὐτῷ, 
 καὶ οὐ μὴ πταίσῃ ὁ μισθὸς ὑμῶν.

οἱ φοβούμενοι κύριον, ἐλπίσατε εἰς ἀγαθὰ
 καὶ εἰς εὐφροσύνην αἰῶνος καὶ ἔλεος.

ἐμβλέψατε εἰς ἀρχαίας γενεὰς καὶ ἴδετε· 
 τίς ἐνεπίστευσεν κυρίῳ καὶ κατῃσχύνθη; 
 ἢ τίς ἐνέμεινεν τῷ φόβῳ αὐτοῦ καὶ ἐγκατελείφθη; 
 ἢ τίς ἐπεκαλέσατο αὐτόν, καὶ ὑπερεῖδεν αὐτόν;

διότι οἰκτίρμων καὶ ἐλεήμων ὁ κύριος 
 καὶ ἀφίησιν ἁμαρτίας καὶ σῴζει ἐν καιρῷ θλίψεως.

Οὐαὶ καρδίαις δειλαῖς καὶ χερσὶν παρειμέναις 
 καὶ ἁμαρτωλῷ ἐπιβαίνοντι ἐπὶ δύο τρίβους.

οὐαὶ καρδίᾳ παρειμένῃ, ὅτι οὐ πιστεύει· 
 διὰ τοῦτο οὐ σκεπασθήσεται.

οὐαὶ ὑμῖν τοῖς ἀπολωλεκόσιν τὴν ὑπομονήν· 
 καὶ τί ποιήσετε ὅταν ἐπισκέπτηται ὁ κύριος;

οἱ φοβούμενοι κύριον οὐκ ἀπειθήσουσιν ῥημάτων αὐτοῦ, 
 καὶ οἱ ἀγαπῶντες αὐτὸν συντηρήσουσιν τὰς ὁδοὺς αὐτοῦ.

οἱ φοβούμενοι κύριον ζητήσουσιν εὐδοκίαν αὐτοῦ, 
 καὶ οἱ ἀγαπῶντες αὐτὸν ἐμπλησθήσονται τοῦ νόμου.

οἱ φοβούμενοι κύριον ἑτοιμάσουσιν καρδίας αὐτῶν 
 καὶ ἐνώπιον αὐτοῦ ταπεινώσουσιν τὰς ψυχὰς αὐτῶν.

ἐμπεσούμεθα εἰς χεῖρας κυρίου 
 καὶ οὐκ εἰς χεῖρας ἀνθρώπων· 
 ὡς γὰρ ἡ μεγαλωσύνη αὐτοῦ, 
 οὕτως καὶ τὸ ἔλεος αὐτοῦ.

Ἐμοῦ τοῦ πατρὸς ἀκούσατε, τέκνα, 
 καὶ οὕτως ποιήσατε, ἵνα σωθῆτε·

ὁ γὰρ κύριος ἐδόξασεν πατέρα ἐπὶ τέκνοις 
 καὶ κρίσιν μητρὸς ἐστερέωσεν ἐφ’ υἱοῖς.

ὁ τιμῶν πατέρα ἐξιλάσκεται ἁμαρτίας, 
 καὶ ὡς ὁ ἀποθησαυρίζων ὁ δοξάζων μητέρα αὐτοῦ.



ὁ τιμῶν πατέρα εὐφρανθήσεται ὑπὸ τέκνων 
 καὶ ἐν ἡμέρᾳ προσευχῆς αὐτοῦ εἰσακουσθήσεται.

ὁ δοξάζων πατέρα μακροημερεύσει, 
 καὶ ὁ εἰσακούων κυρίου ἀναπαύσει μητέρα αὐτοῦ·

καὶ ὡς δεσπόταις δουλεύσει ἐν τοῖς γεννήσασιν αὐτόν.

ἐν ἔργῳ καὶ λόγῳ τίμα τὸν πατέρα σου, 
 ἵνα ἐπέλθῃ σοι εὐλογία παρ’ αὐτοῦ·

εὐλογία γὰρ πατρὸς στηρίζει οἴκους τέκνων, 
 κατάρα δὲ μητρὸς ἐκριζοῖ θεμέλια.

μὴ δοξάζου ἐν ἀτιμίᾳ πατρός σου, 
 οὐ γάρ ἐστίν σοι δόξα πατρὸς ἀτιμία·

ἡ γὰρ δόξα ἀνθρώπου ἐκ τιμῆς πατρὸς αὐτοῦ, 
 καὶ ὄνειδος τέκνοις μήτηρ ἐν ἀδοξίᾳ.

τέκνον, ἀντιλαβοῦ ἐν γήρᾳ πατρός σου 
 καὶ μὴ λυπήσῃς αὐτὸν ἐν τῇ ζωῇ αὐτοῦ·

κἂν ἀπολείπῃ σύνεσιν, συγγνώμην ἔχε 
 καὶ μὴ ἀτιμάσῃς αὐτὸν ἐν πάσῃ ἰσχύι σου.

ἐλεημοσύνη γὰρ πατρὸς οὐκ ἐπιλησθήσεται 
 καὶ ἀντὶ ἁμαρτιῶν προσανοικοδομηθήσεταί σοι.

ἐν ἡμέρᾳ θλίψεώς σου ἀναμνησθήσεταί σου· 
 ὡς εὐδία ἐπὶ παγετῷ, οὕτως ἀναλυθήσονταί σου αἱ ἁμαρτίαι.

ὡς βλάσφημος ὁ ἐγκαταλιπὼν πατέρα, 
 καὶ κεκατηραμένος ὑπὸ κυρίου ὁ παροργίζων μητέρα αὐτοῦ.

Τέκνον, ἐν πραΰτητι τὰ ἔργα σου διέξαγε, 
 καὶ ὑπὸ ἀνθρώπου δεκτοῦ ἀγαπηθήσῃ.

ὅσῳ μέγας εἶ, τοσούτῳ ταπείνου σεαυτόν, 
 καὶ ἔναντι κυρίου εὑρήσεις χάριν·

ὅτι μεγάλη ἡ δυναστεία τοῦ κυρίου 
 καὶ ὑπὸ τῶν ταπεινῶν δοξάζεται.

χαλεπώτερά σου μὴ ζήτει 
 καὶ ἰσχυρότερά σου μὴ ἐξέταζε·

ἃ προσετάγη σοι, ταῦτα διανοοῦ, 
 οὐ γάρ ἐστίν σοι χρεία τῶν κρυπτῶν.

ἐν τοῖς περισσοῖς τῶν ἔργων σου μὴ περιεργάζου· 
 πλείονα γὰρ συνέσεως ἀνθρώπων ὑπεδείχθη σοι.

πολλοὺς γὰρ ἐπλάνησεν ἡ ὑπόλημψις αὐτῶν, 
 καὶ ὑπόνοια πονηρὰ ὠλίσθησεν διανοίας αὐτῶν.

καρδία σκληρὰ κακωθήσεται ἐπ’ ἐσχάτων, 
 καὶ ὁ ἀγαπῶν κίνδυνον ἐν αὐτῷ ἀπολεῖται.

καρδία σκληρὰ βαρυνθήσεται πόνοις, 
 καὶ ὁ ἁμαρτωλὸς προσθήσει ἁμαρτίαν ἐφ’ ἁμαρτίαις.

ἐπαγωγῇ ὑπερηφάνου οὐκ ἔστιν ἴασις· 
 φυτὸν γὰρ πονηρίας ἐρρίζωκεν ἐν αὐτῷ.

καρδία συνετοῦ διανοηθήσεται παραβολήν, 
 καὶ οὖς ἀκροατοῦ ἐπιθυμία σοφοῦ.

πῦρ φλογιζόμενον ἀποσβέσει ὕδωρ, 
 καὶ ἐλεημοσύνη ἐξιλάσεται ἁμαρτίας.

ὁ ἀνταποδιδοὺς χάριτας μέμνηται εἰς τὰ μετὰ ταῦτα 
 καὶ ἐν καιρῷ πτώσεως αὐτοῦ εὑρήσει στήριγμα.

Τέκνον, τὴν ζωὴν τοῦ πτωχοῦ μὴ ἀποστερήσῃς 
 καὶ μὴ παρελκύσῃς ὀφθαλμοὺς ἐπιδεεῖς.

ψυχὴν πεινῶσαν μὴ λυπήσῃς 
 καὶ μὴ παροργίσῃς ἄνδρα ἐν ἀπορίᾳ αὐτοῦ.

καρδίαν παρωργισμένην μὴ προσταράξῃς 
 καὶ μὴ παρελκύσῃς δόσιν προσδεομένου.

ἱκέτην θλιβόμενον μὴ ἀπαναίνου 
 καὶ μὴ ἀποστρέψῃς τὸ πρόσωπόν σου ἀπὸ πτωχοῦ.

ἀπὸ δεομένου μὴ ἀποστρέψῃς ὀφθαλμὸν 
 καὶ μὴ δῷς τόπον ἀνθρώπῳ καταράσασθαί σε·

καταρωμένου γάρ σε ἐν πικρίᾳ ψυχῆς αὐτοῦ 
 τῆς δεήσεως αὐτοῦ ἐπακούσεται ὁ ποιήσας αὐτόν.

προσφιλῆ συναγωγῇ σεαυτὸν ποίει 
 καὶ μεγιστᾶνι ταπείνου τὴν κεφαλήν σου.

κλῖνον πτωχῷ τὸ οὖς σου 
 καὶ ἀποκρίθητι αὐτῷ εἰρηνικὰ ἐν πραΰτητι.

ἐξελοῦ ἀδικούμενον ἐκ χειρὸς ἀδικοῦντος 
 καὶ μὴ ὀλιγοψυχήσῃς ἐν τῷ κρίνειν σε.

γίνου ὀρφανοῖς ὡς πατὴρ 
 καὶ ἀντὶ ἀνδρὸς τῇ μητρὶ αὐτῶν· 
 καὶ ἔσῃ ὡς υἱὸς ὑψίστου, 
 καὶ ἀγαπήσει σε μᾶλλον ἢ μήτηρ σου.

Ἡ σοφία υἱοὺς αὐτῆς ἀνύψωσεν 
 καὶ ἐπιλαμβάνεται τῶν ζητοῦντων αὐτήν.

ὁ ἀγαπῶν αὐτὴν ἀγαπᾷ ζωήν, 
 καὶ οἱ ὀρθρίζοντες πρὸς αὐτὴν ἐμπλησθήσονται εὐφροσύνης.

ὁ κρατῶν αὐτῆς κληρονομήσει δόξαν, 
 καὶ οὗ εἰσπορεύεται, εὐλογεῖ κύριος.

οἱ λατρεύοντες αὐτῇ λειτουργήσουσιν ἁγίῳ, 
 καὶ τοὺς ἀγαπῶντας αὐτὴν ἀγαπᾷ ὁ κύριος.

ὁ ὑπακούων αὐτῆς κρινεῖ ἔθνη, 
 καὶ ὁ προσέχων αὐτῇ κατασκηνώσει πεποιθώς.

ἐὰν ἐμπιστεύσῃ, κατακληρονομήσει αὐτήν, 
 καὶ ἐν κατασχέσει ἔσονται αἱ γενεαὶ αὐτοῦ·

ὅτι διεστραμμένως πορεύσεται μετ’ αὐτοῦ ἐν πρώτοις, 
 φόβον καὶ δειλίαν ἐπάξει ἐπ’ αὐτὸν 
 καὶ βασανίσει αὐτὸν ἐν παιδείᾳ αὐτῆς, 
 ἕως οὗ ἐμπιστεύσῃ τῇ ψυχῇ αὐτοῦ, 
 καὶ πειράσει αὐτὸν ἐν τοῖς δικαιώμασιν αὐτῆς·

καὶ πάλιν ἐπανήξει κατ’ εὐθεῖαν πρὸς αὐτὸν καὶ εὐφρανεῖ αὐτὸν 
 καὶ ἀποκαλύψει αὐτῷ τὰ κρυπτὰ αὐτῆς.

ἐὰν ἀποπλανηθῇ, ἐγκαταλείψει αὐτὸν 
 καὶ παραδώσει αὐτὸν εἰς χεῖρας πτώσεως αὐτοῦ.

Συντήρησον καιρὸν καὶ φύλαξαι ἀπὸ πονηροῦ 
 καὶ περὶ τῆς ψυχῆς σου μὴ αἰσχυνθῇς·

ἔστιν γὰρ αἰσχύνη ἐπάγουσα ἁμαρτίαν, 
 καὶ ἔστιν αἰσχύνη δόξα καὶ χάρις.

μὴ λάβῃς πρόσωπον κατὰ τῆς ψυχῆς σου 
 καὶ μὴ ἐντραπῇς εἰς πτῶσίν σου.

μὴ κωλύσῃς λόγον ἐν καιρῷ χρείας·

ἐν γὰρ λόγῳ γνωσθήσεται σοφία 
 καὶ παιδεία ἐν ῥήματι γλώσσης.

μὴ ἀντίλεγε τῇ ἀληθείᾳ 
 καὶ περὶ τῆς ἀπαιδευσίας σου ἐντράπηθι.

μὴ αἰσχυνθῇς ὁμολογῆσαι ἐφ’ ἁμαρτίαις σου 
 καὶ μὴ βιάζου ῥοῦν ποταμοῦ.

καὶ μὴ ὑποστρώσῃς ἀνθρώπῳ μωρῷ σεαυτὸν 
 καὶ μὴ λάβῃς πρόσωπον δυνάστου.

ἕως θανάτου ἀγώνισαι περὶ τῆς ἀληθείας, 
 καὶ κύριος ὁ θεὸς πολεμήσει ὑπὲρ σοῦ.

μὴ γίνου θρασὺς ἐν γλώσσῃ σου 
 καὶ νωθρὸς καὶ παρειμένος ἐν τοῖς ἔργοις σου.

μὴ ἴσθι ὡς λέων ἐν τῷ οἴκῳ σου 
 καὶ φαντασιοκοπῶν ἐν τοῖς οἰκέταις σου.

μὴ ἔστω ἡ χείρ σου ἐκτεταμένη εἰς τὸ λαβεῖν 
 καὶ ἐν τῷ ἀποδιδόναι συνεσταλμένη.

Μὴ ἔπεχε ἐπὶ τοῖς χρήμασίν σου 
 καὶ μὴ εἴπῃς Αὐτάρκη μοί ἐστιν.

μὴ ἐξακολούθει τῇ ψυχῇ σου καὶ τῇ ἰσχύι σου 
 πορεύεσθαι ἐν ἐπιθυμίαις καρδίας σου·

καὶ μὴ εἴπῃς Τίς με δυναστεύσει; 
 ὁ γὰρ κύριος ἐκδικῶν ἐκδικήσει.

μὴ εἴπῃς Ἥμαρτον, καὶ τί μοι ἐγένετο; 
 ὁ γὰρ κύριός ἐστιν μακρόθυμος.

περὶ ἐξιλασμοῦ μὴ ἄφοβος γίνου 
 προσθεῖναι ἁμαρτίαν ἐφ’ ἁμαρτίαις·

καὶ μὴ εἴπῃς Ὁ οἰκτιρμὸς αὐτοῦ πολύς, 
 τὸ πλῆθος τῶν ἁμαρτιῶν μου ἐξιλάσεται· 
 ἔλεος γὰρ καὶ ὀργὴ παρ’ αὐτῷ, 
 καὶ ἐπὶ ἁμαρτωλοὺς καταπαύσει ὁ θυμὸς αὐτοῦ.

μὴ ἀνάμενε ἐπιστρέψαι πρὸς κύριον 
 καὶ μὴ ὑπερβάλλου ἡμέραν ἐξ ἡμέρας· 
 ἐξάπινα γὰρ ἐξελεύσεται ὀργὴ κυρίου, 
 καὶ ἐν καιρῷ ἐκδικήσεως ἐξολῇ.

Μὴ ἔπεχε ἐπὶ χρήμασιν ἀδίκοις· 
 οὐδὲν γὰρ ὠφελήσει σε ἐν ἡμέρᾳ ἐπαγωγῆς.

μὴ λίκμα ἐν παντὶ ἀνέμῳ 
 καὶ μὴ πορεύου ἐν πάσῃ ἀτραπῷ· 
 οὕτως ὁ ἁμαρτωλὸς ὁ δίγλωσσος.

ἴσθι ἐστηριγμένος ἐν συνέσει σου, 
 καὶ εἷς ἔστω σου ὁ λόγος.

Γίνου ταχὺς ἐν ἀκροάσει σου 
 καὶ ἐν μακροθυμίᾳ φθέγγου ἀπόκρισιν.

εἰ ἔστιν σοι σύνεσις, ἀποκρίθητι τῷ πλησίον· 
 εἰ δὲ μή, ἡ χείρ σου ἔστω ἐπὶ τῷ στόματί σου.

δόξα καὶ ἀτιμία ἐν λαλιᾷ, 
 καὶ γλῶσσα ἀνθρώπου πτῶσις αὐτῷ.

Μὴ κληθῇς ψίθυρος 
 καὶ τῇ γλώσσῃ σου μὴ ἐνέδρευε 
 ἐπὶ γὰρ τῷ κλέπτῃ ἐστὶν αἰσχύνη
 καὶ κατάγνωσις πονηρὰ ἐπὶ διγλώσσου.

ἐν μεγάλῳ καὶ ἐν μικρῷ μὴ ἀγνόει 
 καὶ ἀντὶ φίλου μὴ γίνου ἐχθρός· 
 ὄνομα γὰρ πονηρὸν αἰσχύνην καὶ ὄνειδος κληρονομήσει· 
 οὕτως ὁ ἁμαρτωλὸς ὁ δίγλωσσος.

Μὴ ἐπάρῃς σεαυτὸν ἐν βουλῇ ψυχῆς σου, 
 ἵνα μὴ διαρπαγῇ ὡς ταῦρος ἡ ψυχή σου·

τὰ φύλλα σου καταφάγεσαι καὶ τοὺς καρπούς σου ἀπολέσεις 
 καὶ ἀφήσεις σεαυτὸν ὡς ξύλον ξηρόν.

ψυχὴ πονηρὰ ἀπολεῖ τὸν κτησάμενον αὐτὴν 
 καὶ ἐπίχαρμα ἐχθρῶν ποιήσει αὐτόν.

Λάρυγξ γλυκὺς πληθυνεῖ φίλους αὐτοῦ, 
 καὶ γλῶσσα εὔλαλος πληθυνεῖ εὐπροσήγορα.

οἱ εἰρηνεύοντές σοι ἔστωσαν πολλοί, 
 οἱ δὲ σύμβουλοί σου εἷς ἀπὸ χιλίων.

εἰ κτᾶσαι φίλον, ἐν πειρασμῷ κτῆσαι αὐτὸν 
 καὶ μὴ ταχὺ ἐμπιστεύσῃς αὐτῷ.

ἔστιν γὰρ φίλος ἐν καιρῷ αὐτοῦ 
 καὶ οὐ μὴ παραμείνῃ ἐν ἡμέρᾳ θλίψεώς σου.

καὶ ἔστιν φίλος μετατιθέμενος εἰς ἔχθραν 
 καὶ μάχην ὀνειδισμοῦ σου ἀποκαλύψει.

καὶ ἔστιν φίλος κοινωνὸς τραπεζῶν 
 καὶ οὐ μὴ παραμείνῃ ἐν ἡμέρᾳ θλίψεώς σου·

καὶ ἐν τοῖς ἀγαθοῖς σου ἔσται ὡς σὺ 
 καὶ ἐπὶ τοὺς οἰκέτας σου παρρησιάσεται·

ἐὰν ταπεινωθῇς, ἔσται κατὰ σοῦ 
 καὶ ἀπὸ τοῦ προσώπου σου κρυβήσεται.

ἀπὸ τῶν ἐχθρῶν σου διαχωρίσθητι 
 καὶ ἀπὸ τῶν φίλων σου πρόσεχε.

φίλος πιστὸς σκέπη κραταιά, 
 ὁ δὲ εὑρὼν αὐτὸν εὗρεν θησαυρόν.

φίλου πιστοῦ οὐκ ἔστιν ἀντάλλαγμα, 
 καὶ οὐκ ἔστιν σταθμὸς τῆς καλλονῆς αὐτοῦ.

φίλος πιστὸς φάρμακον ζωῆς, 
 καὶ οἱ φοβούμενοι κύριον εὑρήσουσιν αὐτόν.

ὁ φοβούμενος κύριον εὐθυνεῖ φιλίαν αὐτοῦ, 
 ὅτι κατ’ αὐτὸν οὕτως καὶ ὁ πλησίον αὐτοῦ.

Τέκνον, ἐκ νεότητός σου ἐπίλεξαι παιδείαν, 
 καὶ ἕως πολιῶν εὑρήσεις σοφίαν.

ὡς ὁ ἀροτριῶν καὶ ὁ σπείρων πρόσελθε αὐτῇ 
 καὶ ἀνάμενε τοὺς ἀγαθοὺς καρποὺς αὐτῆς· 
 ἐν γὰρ τῇ ἐργασίᾳ αὐτῆς ὀλίγον κοπιάσεις 
 καὶ ταχὺ φάγεσαι τῶν γενημάτων αὐτῆς.

ὡς τραχεῖά ἐστιν σφόδρα τοῖς ἀπαιδεύτοις, 
 καὶ οὐκ ἐμμενεῖ ἐν αὐτῇ ἀκάρδιος·

ὡς λίθος δοκιμασίας ἰσχυρὸς ἔσται ἐπ’ αὐτῷ, 
 καὶ οὐ χρονιεῖ ἀπορρῖψαι αὐτήν.

σοφία γὰρ κατὰ τὸ ὄνομα αὐτῆς ἐστιν 
 καὶ οὐ πολλοῖς ἐστιν φανερά.

Ἄκουσον, τέκνον, καὶ ἔκδεξαι γνώμην μου 
 καὶ μὴ ἀπαναίνου τὴν συμβουλίαν μου·

καὶ εἰσένεγκον τοὺς πόδας σου εἰς τὰς πέδας αὐτῆς 
 καὶ εἰς τὸν κλοιὸν αὐτῆς τὸν τράχηλόν σου·

ὑπόθες τὸν ὦμόν σου καὶ βάσταξον αὐτὴν 
 καὶ μὴ προσοχθίσῃς τοῖς δεσμοῖς αὐτῆς·

ἐν πάσῃ ψυχῇ σου πρόσελθε αὐτῇ 
 καὶ ἐν ὅλῃ δυνάμει σου συντήρησον τὰς ὁδοὺς αὐτῆς·

ἐξίχνευσον καὶ ζήτησον, καὶ γνωσθήσεταί σοι, 
 καὶ ἐγκρατὴς γενόμενος μὴ ἀφῇς αὐτήν·

ἐπ’ ἐσχάτων γὰρ εὑρήσεις τὴν ἀνάπαυσιν αὐτῆς, 
 καὶ στραφήσεταί σοι εἰς εὐφροσύνην·

καὶ ἔσονταί σοι αἱ πέδαι εἰς σκέπην ἰσχύος 
 καὶ οἱ κλοιοὶ αὐτῆς εἰς στολὴν δόξης.

κόσμος γὰρ χρύσεός ἐστιν ἐπ’ αὐτῆς, 
 καὶ οἱ δεσμοὶ αὐτῆς κλῶσμα ὑακίνθινον·

στολὴν δόξης ἐνδύσῃ αὐτὴν 
 καὶ στέφανον ἀγαλλιάματος περιθήσεις σεαυτῷ.

Ἐὰν θέλῃς, τέκνον, παιδευθήσῃ, 
 καὶ ἐὰν ἐπιδῷς τὴν ψυχήν σου, πανοῦργος ἔσῃ·

ἐὰν ἀγαπήσῃς ἀκούειν, ἐκδέξῃ, 
 καὶ ἐὰν κλίνῃς τὸ οὖς σου, σοφὸς ἔσῃ.

ἐν πλήθει πρεσβυτέρων στῆθι· 
 καὶ τίς σοφός; αὐτῷ προσκολλήθητι.

πᾶσαν διήγησιν θείαν θέλε ἀκροᾶσθαι, 
 καὶ παροιμίαι συνέσεως μὴ ἐκφευγέτωσάν σε.

ἐὰν ἴδῃς συνετόν, ὄρθριζε πρὸς αὐτόν, 
 καὶ βαθμοὺς θυρῶν αὐτοῦ ἐκτριβέτω ὁ πούς σου.

διανοοῦ ἐν τοῖς προστάγμασιν κυρίου 
 καὶ ἐν ταῖς ἐντολαῖς αὐτοῦ μελέτα διὰ παντός· 
 αὐτὸς στηριεῖ τὴν καρδίαν σου, 
 καὶ ἡ ἐπιθυμία τῆς σοφίας δοθήσεταί σοι.

Μὴ ποίει κακά, καὶ οὐ μή σε καταλάβῃ κακόν·

ἀπόστηθι ἀπὸ ἀδίκου, καὶ ἐκκλινεῖ ἀπὸ σοῦ.

υἱέ, μὴ σπεῖρε ἐπ’ αὔλακας ἀδικίας, 
 καὶ οὐ μὴ θερίσῃς αὐτὰ ἑπταπλασίως.

μὴ ζήτει παρὰ κυρίου ἡγεμονίαν 
 μηδὲ παρὰ βασιλέως καθέδραν δόξης.

μὴ δικαιοῦ ἔναντι κυρίου 
 καὶ παρὰ βασιλεῖ μὴ σοφίζου.

μὴ ζήτει γενέσθαι κριτής, 
 μὴ οὐκ ἰσχύσεις ἐξᾶραι ἀδικίας, 
 μήποτε εὐλαβηθῇς ἀπὸ προσώπου δυνάστου 
 καὶ θήσεις σκάνδαλον ἐν εὐθύτητί σου.

μὴ ἁμάρτανε εἰς πλῆθος πόλεως 
 καὶ μὴ καταβάλῃς σεαυτὸν ἐν ὄχλῳ.

μὴ καταδεσμεύσῃς δὶς ἁμαρτίαν· 
 ἐν γὰρ τῇ μιᾷ οὐκ ἀθῷος ἔσῃ.

μὴ εἴπῃς Τῷ πλήθει τῶν δώρων μου ἐπόψεται 
 καὶ ἐν τῷ προσενέγκαι με θεῷ ὑψίστῳ προσδέξεται.

μὴ ὀλιγοψυχήσῃς ἐν τῇ προσευχῇ σου 
 καὶ ἐλεημοσύνην ποιῆσαι μὴ παρίδῃς.

μὴ καταγέλα ἄνθρωπον ὄντα ἐν πικρίᾳ ψυχῆς αὐτοῦ· 
 ἔστιν γὰρ ὁ ταπεινῶν καὶ ἀνυψῶν.

μὴ ἀροτρία ψεῦδος ἐπ’ ἀδελφῷ σου 
 μηδὲ φίλῳ τὸ ὅμοιον ποίει.

μὴ θέλε ψεύδεσθαι πᾶν ψεῦδος· 
 ὁ γὰρ ἐνδελεχισμὸς αὐτοῦ οὐκ εἰς ἀγαθόν.

μὴ ἀδολέσχει ἐν πλήθει πρεσβυτέρων 
 καὶ μὴ δευτερώσῃς λόγον ἐν προσευχῇ σου.

μὴ μισήσῃς ἐπίπονον ἐργασίαν
 καὶ γεωργίαν ὑπὸ ὑψίστου ἐκτισμένην.

μὴ προσλογίζου σεαυτὸν ἐν πλήθει ἁμαρτωλῶν· 
 μνήσθητι ὅτι ὀργὴ οὐ χρονιεῖ.

ταπείνωσον σφόδρα τὴν ψυχήν σου, 
 ὅτι ἐκδίκησις ἀσεβοῦς πῦρ καὶ σκώληξ.

Μὴ ἀλλάξῃς φίλον ἕνεκεν διαφόρου 
 μηδὲ ἀδελφὸν γνήσιον ἐν χρυσίῳ Σουφιρ.

μὴ ἀστόχει γυναικὸς σοφῆς καὶ ἀγαθῆς· 
 ἡ γὰρ χάρις αὐτῆς ὑπὲρ τὸ χρυσίον.

μὴ κακώσῃς οἰκέτην ἐργαζόμενον ἐν ἀληθείᾳ 
 μηδὲ μίσθιον διδόντα τὴν ψυχὴν αὐτοῦ·

οἰκέτην συνετὸν ἀγαπάτω σου ἡ ψυχή, 
 μὴ στερήσῃς αὐτὸν ἐλευθερίας.

κτήνη σοί ἐστιν; ἐπισκέπτου αὐτά· 
 καὶ εἰ ἔστιν σοι χρήσιμα, ἐμμενέτω σοι.

τέκνα σοί ἐστιν; παίδευσον αὐτὰ 
 καὶ κάμψον ἐκ νεότητος τὸν τράχηλον αὐτῶν.

θυγατέρες σοί εἰσιν; πρόσεχε τῷ σώματι αὐτῶν 
 καὶ μὴ ἱλαρώσῃς πρὸς αὐτὰς τὸ πρόσωπόν σου.

ἔκδου θυγατέρα, καὶ ἔσῃ τετελεκὼς ἔργον μέγα, 
 καὶ ἀνδρὶ συνετῷ δώρησαι αὐτήν.

γυνή σοί ἐστιν κατὰ ψυχήν; μὴ ἐκβάλῃς αὐτήν· 
 καὶ μισουμένῃ μὴ ἐμπιστεύσῃς σεαυτόν.

Ἐν ὅλῃ καρδίᾳ σου δόξασον τὸν πατέρα σου 
 καὶ μητρὸς ὠδῖνας μὴ ἐπιλάθῃ·

μνήσθητι ὅτι δι’ αὐτῶν ἐγεννήθης, 
 καὶ τί ἀνταποδώσεις αὐτοῖς καθὼς αὐτοὶ σοί;

ἐν ὅλῃ ψυχῇ σου εὐλαβοῦ τὸν κύριον 
 καὶ τοὺς ἱερεῖς αὐτοῦ θαύμαζε.

ἐν ὅλῃ δυνάμει ἀγάπησον τὸν ποιήσαντά σε 
 καὶ τοὺς λειτουργοὺς αὐτοῦ μὴ ἐγκαταλίπῃς.

φοβοῦ τὸν κύριον καὶ δόξασον ἱερέα 
 καὶ δὸς τὴν μερίδα αὐτῷ, καθὼς ἐντέταλταί σοι, 
 ἀπαρχὴν καὶ περὶ πλημμελείας καὶ δόσιν βραχιόνων 
 καὶ θυσίαν ἁγιασμοῦ καὶ ἀπαρχὴν ἁγίων.

Καὶ πτωχῷ ἔκτεινον τὴν χεῖρά σου, 
 ἵνα τελειωθῇ ἡ εὐλογία σου.

χάρις δόματος ἔναντι παντὸς ζῶντος, 
 καὶ ἐπὶ νεκρῷ μὴ ἀποκωλύσῃς χάριν.

μὴ ὑστέρει ἀπὸ κλαιόντων 
 καὶ μετὰ πενθούντων πένθησον.

μὴ ὄκνει ἐπισκέπτεσθαι ἄρρωστον ἄνθρωπον· 
 ἐκ γὰρ τῶν τοιούτων ἀγαπηθήσῃ.

ἐν πᾶσι τοῖς λόγοις σου μιμνῄσκου τὰ ἔσχατά σου, 
 καὶ εἰς τὸν αἰῶνα οὐχ ἁμαρτήσεις.

Μὴ διαμάχου μετὰ ἀνθρώπου δυνάστου, 
 μήποτε ἐμπέσῃς εἰς τὰς χεῖρας αὐτοῦ.

μὴ ἔριζε μετὰ ἀνθρώπου πλουσίου, 
 μήποτε ἀντιστήσῃ σου τὴν ὁλκήν· 
 πολλοὺς γὰρ ἀπώλεσεν τὸ χρυσίον 
 καὶ καρδίας βασιλέων ἐξέκλινεν.

μὴ διαμάχου μετὰ ἀνθρώπου γλωσσώδους 
 καὶ μὴ ἐπιστοιβάσῃς ἐπὶ τὸ πῦρ αὐτοῦ ξύλα.

μὴ πρόσπαιζε ἀπαιδεύτῳ, 
 ἵνα μὴ ἀτιμάζωνται οἱ πρόγονοί σου.

μὴ ὀνείδιζε ἄνθρωπον ἀποστρέφοντα ἀπὸ ἁμαρτίας· 
 μνήσθητι ὅτι πάντες ἐσμὲν ἐν ἐπιτίμοις.

μὴ ἀτιμάσῃς ἄνθρωπον ἐν γήρᾳ αὐτοῦ· 
 καὶ γὰρ ἐξ ἡμῶν γηράσκουσιν.

μὴ ἐπίχαιρε ἐπὶ νεκρῷ· 
 μνήσθητι ὅτι πάντες τελευτῶμεν.

μὴ παρίδῃς διήγημα σοφῶν 
 καὶ ἐν ταῖς παροιμίαις αὐτῶν ἀναστρέφου· 
 ὅτι παρ’ αὐτῶν μαθήσῃ παιδείαν 
 καὶ λειτουργῆσαι μεγιστᾶσιν.

μὴ ἀστόχει διηγήματος γερόντων, 
 καὶ γὰρ αὐτοὶ ἔμαθον παρὰ τῶν πατέρων αὐτῶν· 
 ὅτι παρ’ αὐτῶν μαθήσῃ σύνεσιν 
 καὶ ἐν καιρῷ χρείας δοῦναι ἀπόκρισιν.

μὴ ἔκκαιε ἄνθρακας ἁμαρτωλοῦ, 
 μὴ ἐμπυρισθῇς ἐν πυρὶ φλογὸς αὐτοῦ.

μὴ ἐξαναστῇς ἀπὸ προσώπου ὑβριστοῦ, 
 ἵνα μὴ ἐγκαθίσῃ ὡς ἔνεδρον τῷ στόματί σου.

μὴ δανείσῃς ἀνθρώπῳ ἰσχυροτέρῳ σου· 
 καὶ ἐὰν δανείσῃς, ὡς ἀπολωλεκὼς γίνου.

μὴ ἐγγυήσῃ ὑπὲρ δύναμίν σου· 
 καὶ ἐὰν ἐγγυήσῃ, ὡς ἀποτείσων φρόντιζε.

μὴ δικάζου μετὰ κριτοῦ· 
 κατὰ γὰρ τὴν δόξαν αὐτοῦ κρινοῦσιν αὐτῷ.

μετὰ τολμηροῦ μὴ πορεύου ἐν ὁδῷ, 
 ἵνα μὴ βαρύνηται κατὰ σοῦ· 
 αὐτὸς γὰρ κατὰ τὸ θέλημα αὐτοῦ ποιήσει, 
 καὶ τῇ ἀφροσύνῃ αὐτοῦ συναπολῇ.

μετὰ θυμώδους μὴ ποιήσῃς μάχην 
 καὶ μὴ διαπορεύου μετ’ αὐτοῦ τὴν ἔρημον· 
 ὅτι ὡς οὐδὲν ἐν ὀφθαλμοῖς αὐτοῦ αἷμα, 
 καὶ ὅπου οὐκ ἔστιν βοήθεια, καταβαλεῖ σε.

μετὰ μωροῦ μὴ συμβουλεύου· 
 οὐ γὰρ δυνήσεται λόγον στέξαι.

ἐνώπιον ἀλλοτρίου μὴ ποιήσῃς κρυπτόν· 
 οὐ γὰρ γινώσκεις τί τέξεται.

παντὶ ἀνθρώπῳ μὴ ἔκφαινε σὴν καρδίαν, 
 καὶ μὴ ἀναφερέτω σοι χάριν.

Μὴ ζήλου γυναῖκα τοῦ κόλπου σου 
 μηδὲ διδάξῃς ἐπὶ σεαυτὸν παιδείαν πονηράν.

μὴ δῷς γυναικὶ τὴν ψυχήν σου 
 ἐπιβῆναι αὐτὴν ἐπὶ τὴν ἰσχύν σου.

μὴ ὑπάντα γυναικὶ ἑταιριζομένῃ, 
 μήποτε ἐμπέσῃς εἰς τὰς παγίδας αὐτῆς.

μετὰ ψαλλούσης μὴ ἐνδελέχιζε, 
 μήποτε ἁλῷς ἐν τοῖς ἐπιχειρήμασιν αὐτῆς.

παρθένον μὴ καταμάνθανε, 
 μήποτε σκανδαλισθῇς ἐν τοῖς ἐπιτιμίοις αὐτῆς.

μὴ δῷς πόρναις τὴν ψυχήν σου, 
 ἵνα μὴ ἀπολέσῃς τὴν κληρονομίαν σου.

μὴ περιβλέπου ἐν ῥύμαις πόλεως 
 καὶ ἐν ταῖς ἐρήμοις αὐτῆς μὴ πλανῶ.

ἀπόστρεψον ὀφθαλμὸν ἀπὸ γυναικὸς εὐμόρφου 
 καὶ μὴ καταμάνθανε κάλλος ἀλλότριον·
 ἐν κάλλει γυναικὸς πολλοὶ ἐπλανήθησαν, 
 καὶ ἐκ τούτου φιλία ὡς πῦρ ἀνακαίεται.

μετὰ ὑπάνδρου γυναικὸς μὴ κάθου τὸ σύνολον 
 καὶ μὴ συμβολοκοπήσῃς μετ’ αὐτῆς ἐν οἴνῳ, 
 μήποτε ἐκκλίνῃ ἡ ψυχή σου ἐπ’ αὐτὴν 
 καὶ τῷ πνεύματί σου ὀλίσθῃς εἰς ἀπώλειαν.

Μὴ ἐγκαταλίπῃς φίλον ἀρχαῖον, 
 ὁ γὰρ πρόσφατος οὐκ ἔστιν ἔφισος αὐτῷ· 
 οἶνος νέος φίλος νέος· 
 ἐὰν παλαιωθῇ, μετ’ εὐφροσύνης πίεσαι αὐτόν.

μὴ ζηλώσῃς δόξαν ἁμαρτωλοῦ· 
 οὐ γὰρ οἶδας τί ἔσται ἡ καταστροφὴ αὐτοῦ.

μὴ εὐδοκήσῃς ἐν εὐδοκίᾳ ἀσεβῶν· 
 μνήσθητι ὅτι ἕως ᾅδου οὐ μὴ δικαιωθῶσιν.

μακρὰν ἄπεχε ἀπὸ ἀνθρώπου, ὃς ἔχει ἐξουσίαν τοῦ φονεύειν, 
 καὶ οὐ μὴ ὑποπτεύσῃς φόβον θανάτου· 
 κἂν προσέλθῃς, μὴ πλημμελήσῃς, 
 ἵνα μὴ ἀφέληται τὴν ζωήν σου· 
 ἐπίγνωθι ὅτι ἐν μέσῳ παγίδων διαβαίνεις 
 καὶ ἐπὶ ἐπάλξεων πόλεως περιπατεῖς.

κατὰ τὴν ἰσχύν σου στόχασαι τοὺς πλησίον 
 καὶ μετὰ σοφῶν συμβουλεύου.

μετὰ συνετῶν ἔστω ὁ διαλογισμός σου 
 καὶ πᾶσα διήγησίς σου ἐν νόμῳ ὑψίστου.

ἄνδρες δίκαιοι ἔστωσαν σύνδειπνοί σου, 
 καὶ ἐν φόβῳ κυρίου ἔστω τὸ καύχημά σου.

ἐν χειρὶ τεχνιτῶν ἔργον ἐπαινεσθήσεται, 
 καὶ ὁ ἡγούμενος λαοῦ σοφὸς ἐν λόγῳ αὐτοῦ.

φοβερὸς ἐν πόλει αὐτοῦ ἀνὴρ γλωσσώδης, 
 καὶ ὁ προπετὴς ἐν λόγῳ αὐτοῦ μισηθήσεται.

Κριτὴς σοφὸς παιδεύσει τὸν λαὸν αὐτοῦ, 
 καὶ ἡγεμονία συνετοῦ τεταγμένη ἔσται.

κατὰ τὸν κριτὴν τοῦ λαοῦ οὕτως καὶ οἱ λειτουργοὶ αὐτοῦ, 
 καὶ κατὰ τὸν ἡγούμενον τῆς πόλεως πάντες οἱ κατοικοῦντες 
 αὐτήν.

βασιλεὺς ἀπαίδευτος ἀπολεῖ τὸν λαὸν αὐτοῦ, 
 καὶ πόλις οἰκισθήσεται ἐν συνέσει δυναστῶν.

ἐν χειρὶ κυρίου ἡ ἐξουσία τῆς γῆς, 
 καὶ τὸν χρήσιμον ἐγερεῖ εἰς καιρὸν ἐπ’ αὐτῆς.

ἐν χειρὶ κυρίου εὐοδία ἀνδρός, 
 καὶ προσώπῳ γραμματέως ἐπιθήσει δόξαν αὐτοῦ.

Ἐπὶ παντὶ ἀδικήματι μὴ μηνιάσῃς τῷ πλησίον 
 καὶ μὴ πρᾶσσε μηδὲν ἐν ἔργοις ὕβρεως.

μισητὴ ἔναντι κυρίου καὶ ἀνθρώπων ὑπερηφανία, 
 καὶ ἐξ ἀμφοτέρων πλημμελὴς ἡ ἀδικία.

βασιλεία ἀπὸ ἔθνους εἰς ἔθνος μετάγεται 
 διὰ ἀδικίας καὶ ὕβρεις καὶ χρήματα.

τί ὑπερηφανεύεται γῆ καὶ σποδός; 
 ὅτι ἐν ζωῇ ἔρριψα τὰ ἐνδόσθια αὐτοῦ.

μακρὸν ἀρρώστημα, σκώπτει ἰατρός· 
 καὶ βασιλεὺς σήμερον, καὶ αὔριον τελευτήσει.

ἐν γὰρ τῷ ἀποθανεῖν ἄνθρωπον 
 κληρονομήσει ἑρπετὰ καὶ θηρία καὶ σκώληκας.

Ἀρχὴ ὑπερηφανίας ἀνθρώπου ἀφίστασθαι ἀπὸ κυρίου, 
 καὶ ἀπὸ τοῦ ποιήσαντος αὐτὸν ἀπέστη ἡ καρδία αὐτοῦ.

ὅτι ἀρχὴ ὑπερηφανίας ἁμαρτία, 
 καὶ ὁ κρατῶν αὐτῆς ἐξομβρήσει βδέλυγμα· 
 διὰ τοῦτο παρεδόξασεν κύριος τὰς ἐπαγωγὰς 
 καὶ κατέστρεψεν εἰς τέλος αὐτούς.

θρόνους ἀρχόντων καθεῖλεν ὁ κύριος 
 καὶ ἐκάθισεν πραεῖς ἀντ’ αὐτῶν·

ῥίζας ἐθνῶν ἐξέτιλεν ὁ κύριος 
 καὶ ἐφύτευσεν ταπεινοὺς ἀντ’ αὐτῶν·

χώρας ἐθνῶν κατέστρεψεν ὁ κύριος 
 καὶ ἀπώλεσεν αὐτὰς ἕως θεμελίων γῆς·

ἐξῆρεν ἐξ αὐτῶν καὶ ἀπώλεσεν αὐτοὺς 
 καὶ κατέπαυσεν ἀπὸ γῆς τὸ μνημόσυνον αὐτῶν.

οὐκ ἔκτισται ἀνθρώποις ὑπερηφανία 
 οὐδὲ ὀργὴ θυμοῦ γεννήμασιν γυναικῶν.

Σπέρμα ἔντιμον ποῖον; σπέρμα ἀνθρώπου. 
 σπέρμα ἔντιμον ποῖον; οἱ φοβούμενοι τὸν κύριον. 
 σπέρμα ἄτιμον ποῖον; σπέρμα ἀνθρώπου. 
 σπέρμα ἄτιμον ποῖον; οἱ παραβαίνοντες ἐντολάς.

ἐν μέσῳ ἀδελφῶν ὁ ἡγούμενος αὐτῶν ἔντιμος, 
 καὶ οἱ φοβούμενοι κύριον ἐν ὀφθαλμοῖς αὐτοῦ.

πλούσιος καὶ ἔνδοξος καὶ πτωχός, 
 τὸ καύχημα αὐτῶν φόβος κυρίου.

οὐ δίκαιον ἀτιμάσαι πτωχὸν συνετόν, 
 καὶ οὐ καθήκει δοξάσαι ἄνδρα ἁμαρτωλόν.

μεγιστὰν καὶ κριτὴς καὶ δυνάστης δοξασθήσεται, 
 καὶ οὐκ ἔστιν αὐτῶν τις μείζων τοῦ φοβουμένου τὸν κύριον.

οἰκέτῃ σοφῷ ἐλεύθεροι λειτουργήσουσιν, 
 καὶ ἀνὴρ ἐπιστήμων οὐ γογγύσει.

Μὴ σοφίζου ποιῆσαι τὸ ἔργον σου 
 καὶ μὴ δοξάζου ἐν καιρῷ στενοχωρίας σου.

κρείσσων ἐργαζόμενος καὶ περισσεύων ἐν πᾶσιν 
 ἢ περιπατῶν δοξαζόμενος καὶ ἀπορῶν ἄρτων.

τέκνον, ἐν πραΰτητι δόξασον τὴν ψυχήν σου 
 καὶ δὸς αὐτῇ τιμὴν κατὰ τὴν ἀξίαν αὐτῆς.

τὸν ἁμαρτάνοντα εἰς τὴν ψυχὴν αὐτοῦ τίς δικαιώσει; 
 καὶ τίς δοξάσει τὸν ἀτιμάζοντα τὴν ζωὴν αὐτοῦ;

πτωχὸς δοξάζεται δι’ ἐπιστήμην αὐτοῦ, 
 καὶ πλούσιος δοξάζεται διὰ τὸν πλοῦτον αὐτοῦ.

ὁ δεδοξασμένος ἐν πτωχείᾳ, καὶ ἐν πλούτῳ ποσαχῶς; 
 καὶ ὁ ἄδοξος ἐν πλούτῳ, καὶ ἐν πτωχείᾳ ποσαχῶς;

σοφία ταπεινοῦ ἀνυψώσει κεφαλὴν αὐτοῦ 
 καὶ ἐν μέσῳ μεγιστάνων καθίσει αὐτόν.

Μὴ αἰνέσῃς ἄνδρα ἐν κάλλει αὐτοῦ 
 καὶ μὴ βδελύξῃ ἄνθρωπον ἐν ὁράσει αὐτοῦ.

μικρὰ ἐν πετεινοῖς μέλισσα, 
 καὶ ἀρχὴ γλυκασμάτων ὁ καρπὸς αὐτῆς.

ἐν περιβολῇ ἱματίων μὴ καυχήσῃ
 καὶ ἐν ἡμέρᾳ δόξης μὴ ἐπαίρου· 
 ὅτι θαυμαστὰ τὰ ἔργα κυρίου, 
 καὶ κρυπτὰ τὰ ἔργα αὐτοῦ ἀνθρώποις.

πολλοὶ τύραννοι ἐκάθισαν ἐπὶ ἐδάφους, 
 ὁ δὲ ἀνυπονόητος ἐφόρεσεν διάδημα.

πολλοὶ δυνάσται ἠτιμάσθησαν σφόδρα, 
 καὶ ἔνδοξοι παρεδόθησαν εἰς χεῖρας ἑτέρων.

Πρὶν ἐξετάσῃς, μὴ μέμψῃ· 
 νόησον πρῶτον καὶ τότε ἐπιτίμα.

πρὶν ἢ ἀκοῦσαι μὴ ἀποκρίνου 
 καὶ ἐν μέσῳ λόγων μὴ παρεμβάλλου.

περὶ πράγματος, οὗ οὐκ ἔστιν σοι χρεία, μὴ ἔριζε 
 καὶ ἐν κρίσει ἁμαρτωλῶν μὴ συνέδρευε.

Τέκνον, μὴ περὶ πολλὰ ἔστωσαν αἱ πράξεις σου· 
 ἐὰν πληθύνῃς, οὐκ ἀθῳωθήσῃ· 
 καὶ ἐὰν διώκῃς, οὐ μὴ καταλάβῃς· 
 καὶ οὐ μὴ ἐκφύγῃς διαδράς.

ἔστιν κοπιῶν καὶ πονῶν καὶ σπεύδων, 
 καὶ τόσῳ μᾶλλον ὑστερεῖται.

ἔστιν νωθρὸς προσδεόμενος ἀντιλήμψεως, 
 ὑστερῶν ἰσχύι καὶ πτωχείᾳ περισσεύει· 
 καὶ οἱ ὀφθαλμοὶ κυρίου ἐπέβλεψαν αὐτῷ εἰς ἀγαθά, 
 καὶ ἀνώρθωσεν αὐτὸν ἐκ ταπεινώσεως αὐτοῦ

καὶ ἀνύψωσεν κεφαλὴν αὐτοῦ, 
 καὶ ἀπεθαύμασαν ἐπ’ αὐτῷ πολλοί.

ἀγαθὰ καὶ κακά, ζωὴ καὶ θάνατος, 
 πτωχεία καὶ πλοῦτος παρὰ κυρίου ἐστίν.

δόσις κυρίου παραμένει εὐσεβέσιν, 
 καὶ ἡ εὐδοκία αὐτοῦ εἰς τὸν αἰῶνα εὐοδωθήσεται.

ἔστιν πλουτῶν ἀπὸ προσοχῆς καὶ σφιγγίας αὐτοῦ, 
 καὶ αὕτη ἡ μερὶς τοῦ μισθοῦ αὐτοῦ·

ἐν τῷ εἰπεῖν αὐτόν Εὗρον ἀνάπαυσιν 
 καὶ νῦν φάγομαι ἐκ τῶν ἀγαθῶν μου, 
 καὶ οὐκ οἶδεν τίς καιρὸς παρελεύσεται 
 καὶ καταλείψει αὐτὰ ἑτέροις καὶ ἀποθανεῖται.

Στῆθι ἐν διαθήκῃ σου καὶ ὁμίλει ἐν αὐτῇ 
 καὶ ἐν τῷ ἔργῳ σου παλαιώθητι.

μὴ θαύμαζε ἐν ἔργοις ἁμαρτωλοῦ, 
 πίστευε δὲ κυρίῳ καὶ ἔμμενε τῷ πόνῳ σου· 
 ὅτι κοῦφον ἐν ὀφθαλμοῖς κυρίου 
 διὰ τάχους ἐξάπινα πλουτίσαι πένητα.

εὐλογία κυρίου ἐν μισθῷ εὐσεβοῦς, 
 καὶ ἐν ὥρᾳ ταχινῇ ἀναθάλλει εὐλογίαν αὐτοῦ.

μὴ εἴπῃς Τίς ἐστίν μου χρεία, 
 καὶ τίνα ἀπὸ τοῦ νῦν ἔσται μου τὰ ἀγαθά;

μὴ εἴπῃς Αὐτάρκη μοί ἐστιν, 
 καὶ τί ἀπὸ τοῦ νῦν κακωθήσομαι;

ἐν ἡμέρᾳ ἀγαθῶν ἀμνησία κακῶν, 
 καὶ ἐν ἡμέρᾳ κακῶν οὐ μνησθήσεται ἀγαθῶν·

ὅτι κοῦφον ἔναντι κυρίου ἐν ἡμέρᾳ τελευτῆς 
 ἀποδοῦναι ἀνθρώπῳ κατὰ τὰς ὁδοὺς αὐτοῦ.

κάκωσις ὥρας ἐπιλησμονὴν ποιεῖ τρυφῆς, 
 καὶ ἐν συντελείᾳ ἀνθρώπου ἀποκάλυψις ἔργων αὐτοῦ.

πρὸ τελευτῆς μὴ μακάριζε μηδένα, 
 καὶ ἐν τέκνοις αὐτοῦ γνωσθήσεται ἀνήρ.

Μὴ πάντα ἄνθρωπον εἴσαγε εἰς τὸν οἶκόν σου· 
 πολλὰ γὰρ τὰ ἔνεδρα τοῦ δολίου.

πέρδιξ θηρευτὴς ἐν καρτάλλῳ, οὕτως καρδία ὑπερηφάνου, 
 καὶ ὡς ὁ κατάσκοπος ἐπιβλέπει πτῶσιν·

τὰ γὰρ ἀγαθὰ εἰς κακὰ μεταστρέφων ἐνεδρεύει 
 καὶ ἐν τοῖς αἱρετοῖς ἐπιθήσει μῶμον.

ἀπὸ σπινθῆρος πυρὸς πληθύνεται ἀνθρακιά, 
 καὶ ἄνθρωπος ἁμαρτωλὸς εἰς αἷμα ἐνεδρεύει.

πρόσεχε ἀπὸ κακούργου, πονηρὰ γὰρ τεκταίνει, 
 μήποτε μῶμον εἰς τὸν αἰῶνα δῷ σοι.

ἐνοίκισον ἀλλότριον, καὶ διαστρέψει σε ἐν ταραχαῖς 
 καὶ ἀπαλλοτριώσει σε τῶν ἰδίων σου.

Ἐὰν εὖ ποιῇς, γνῶθι τίνι ποιεῖς, 
 καὶ ἔσται χάρις τοῖς ἀγαθοῖς σου.

εὖ ποίησον εὐσεβεῖ, καὶ εὑρήσεις ἀνταπόδομα, 
 καὶ εἰ μὴ παρ’ αὐτοῦ, ἀλλὰ παρὰ τοῦ ὑψίστου.

οὐκ ἔσται ἀγαθὰ τῷ ἐνδελεχίζοντι εἰς κακὰ
 καὶ τῷ ἐλεημοσύνην μὴ χαριζομένῳ.

δὸς τῷ εὐσεβεῖ καὶ μὴ ἀντιλάβῃ τοῦ ἁμαρτωλοῦ.

εὖ ποίησον ταπεινῷ καὶ μὴ δῷς ἀσεβεῖ· 
 ἐμπόδισον τοὺς ἄρτους αὐτοῦ καὶ μὴ δῷς αὐτῷ, 
 ἵνα μὴ ἐν αὐτοῖς σε δυναστεύσῃ· 
 διπλάσια γὰρ κακὰ εὑρήσεις 
 ἐν πᾶσιν ἀγαθοῖς, οἷς ἂν ποιήσῃς αὐτῷ.

ὅτι καὶ ὁ ὕψιστος ἐμίσησεν ἁμαρτωλοὺς 
 καὶ τοῖς ἀσεβέσιν ἀποδώσει ἐκδίκησιν.

δὸς τῷ ἀγαθῷ καὶ μὴ ἀντιλάβῃ τοῦ ἁμαρτωλοῦ.

Οὐκ ἐκδικηθήσεται ἐν ἀγαθοῖς ὁ φίλος, 
 καὶ οὐ κρυβήσεται ἐν κακοῖς ὁ ἐχθρός.

ἐν ἀγαθοῖς ἀνδρὸς οἱ ἐχθροὶ αὐτοῦ ἐν λύπῃ, 
 καὶ ἐν τοῖς κακοῖς αὐτοῦ καὶ ὁ φίλος διαχωρισθήσεται.

μὴ πιστεύσῃς τῷ ἐχθρῷ σου εἰς τὸν αἰῶνα· 
 ὡς γὰρ ὁ χαλκὸς ἰοῦται, οὕτως ἡ πονηρία αὐτοῦ·

καὶ ἐὰν ταπεινωθῇ καὶ πορεύηται συγκεκυφώς, 
 ἐπίστησον τὴν ψυχήν σου καὶ φύλαξαι ἀπ’ αὐτοῦ 
 καὶ ἔσῃ αὐτῷ ὡς ἐκμεμαχὼς ἔσοπτρον 
 καὶ γνώσῃ ὅτι οὐκ εἰς τέλος κατίωσεν.

μὴ στήσῃς αὐτὸν παρὰ σεαυτῷ, 
 μὴ ἀνατρέψας σε στῇ ἐπὶ τὸν τόπον σου· 
 μὴ καθίσῃς αὐτὸν ἐκ δεξιῶν σου, 
 μήποτε ζητήσῃ τὴν καθέδραν σου 
 καὶ ἐπ’ ἐσχάτων ἐπιγνώσῃ τοὺς λόγους μου 
 καὶ ἐπὶ τῶν ῥημάτων μου κατανυγήσῃ.

τίς ἐλεήσει ἐπαοιδὸν ὀφιόδηκτον 
 καὶ πάντας τοὺς προσάγοντας θηρίοις;

οὕτως τὸν προσπορευόμενον ἀνδρὶ ἁμαρτωλῷ 
 καὶ συμφυρόμενον ἐν ταῖς ἁμαρτίαις αὐτοῦ.

ὥραν μετὰ σοῦ διαμενεῖ, 
 καὶ ἐὰν ἐκκλίνῃς, οὐ μὴ καρτερήσῃ.

καὶ ἐν τοῖς χείλεσιν αὐτοῦ γλυκανεῖ ὁ ἐχθρὸς
 καὶ ἐν τῇ καρδίᾳ αὐτοῦ βουλεύσεται ἀνατρέψαι σε εἰς βόθρον· 
 ἐν ὀφθαλμοῖς αὐτοῦ δακρύσει ὁ ἐχθρός, 
 καὶ ἐὰν εὕρῃ καιρόν, οὐκ ἐμπλησθήσεται ἀφ’ αἵματος.

κακὰ ἐὰν ὑπαντήσῃ σοι, εὑρήσεις αὐτὸν πρότερον ἐκεῖ σου, 
 καὶ ὡς βοηθῶν ὑποσχάσει πτέρναν σου·

τὴν κεφαλὴν αὐτοῦ κινήσει καὶ ἐπικροτήσει ταῖς χερσὶν αὐτοῦ 
 καὶ πολλὰ διαψιθυρίσει καὶ ἀλλοιώσει τὸ πρόσωπον αὐτοῦ.

Ὁ ἁπτόμενος πίσσης μολυνθήσεται, 
 καὶ ὁ κοινωνῶν ὑπερηφάνῳ ὁμοιωθήσεται αὐτῷ.

βάρος ὑπὲρ σὲ μὴ ἄρῃς 
 καὶ ἰσχυροτέρῳ σου καὶ πλουσιωτέρῳ μὴ κοινώνει. 
 τί κοινωνήσει χύτρα πρὸς λέβητα; 
 αὕτη προσκρούσει, καὶ αὕτη συντριβήσεται.

πλούσιος ἠδίκησεν, καὶ αὐτὸς προσενεβριμήσατο· 
 πτωχὸς ἠδίκηται, καὶ αὐτὸς προσδεηθήσεται.

ἐὰν χρησιμεύσῃς, ἐργᾶται ἐν σοί· 
 καὶ ἐὰν ὑστερήσῃς, καταλείψει σε.

ἐὰν ἔχῃς, συμβιώσεταί σοι 
 καὶ ἀποκενώσει σε, καὶ αὐτὸς οὐ πονέσει.

χρείαν ἔσχηκέν σου, καὶ ἀποπλανήσει σε 
 καὶ προσγελάσεταί σοι καὶ δώσει σοι ἐλπίδα· 
 λαλήσει σοι καλὰ καὶ ἐρεῖ Τίς ἡ χρεία σου;

καὶ αἰσχυνεῖ σε ἐν τοῖς βρώμασιν αὐτοῦ, 
 ἕως οὗ ἀποκενώσῃ σε δὶς ἢ τρίς, 
 καὶ ἐπ’ ἐσχάτων καταμωκήσεταί σου· 
 μετὰ ταῦτα ὄψεταί σε καὶ καταλείψει σε 
 καὶ τὴν κεφαλὴν αὐτοῦ κινήσει ἐπὶ σοί.

πρόσεχε μὴ ἀποπλανηθῇς 
 καὶ μὴ ταπεινωθῇς ἐν ἀφροσύνῃ σου.

Προσκαλεσαμένου σε δυνάστου ὑποχωρῶν γίνου, 
 καὶ τόσῳ μᾶλλόν σε προσκαλέσεται·

μὴ ἔμπιπτε, μὴ ἀπωσθῇς, 
 καὶ μὴ μακρὰν ἀφίστω, ἵνα μὴ ἐπιλησθῇς.

μὴ ἔπεχε ἰσηγορεῖσθαι μετ’ αὐτοῦ 
 καὶ μὴ πίστευε τοῖς πλείοσιν λόγοις αὐτοῦ·
 ἐκ πολλῆς γὰρ λαλιᾶς πειράσει σε 
 καὶ ὡς προσγελῶν ἐξετάσει σε.

ἀνελεήμων ὁ μὴ συντηρῶν λόγους 
 καὶ οὐ μὴ φείσηται περὶ κακώσεως καὶ δεσμῶν.

συντήρησον καὶ πρόσεχε σφοδρῶς, 
 ὅτι μετὰ τῆς πτώσεώς σου περιπατεῖς.

Πᾶν ζῷον ἀγαπᾷ τὸ ὅμοιον αὐτῷ 
 καὶ πᾶς ἄνθρωπος τὸν πλησίον αὐτοῦ·

πᾶσα σὰρξ κατὰ γένος συνάγεται, 
 καὶ τῷ ὁμοίῳ αὐτοῦ προσκολληθήσεται ἀνήρ.

τί κοινωνήσει λύκος ἀμνῷ; 
 οὕτως ἁμαρτωλὸς πρὸς εὐσεβῆ.

τίς εἰρήνη ὑαίνῃ πρὸς κύνα; 
 καὶ τίς εἰρήνη πλουσίῳ πρὸς πένητα;

κυνήγια λεόντων ὄναγροι ἐν ἐρήμῳ· 
 οὕτως νομαὶ πλουσίων πτωχοί.

βδέλυγμα ὑπερηφάνῳ ταπεινότης· 
 οὕτως βδέλυγμα πλουσίῳ πτωχός.

πλούσιος σαλευόμενος στηρίζεται ὑπὸ φίλων, 
 ταπεινὸς δὲ πεσὼν προσαπωθεῖται ὑπὸ φίλων.

πλουσίου σφαλέντος πολλοὶ ἀντιλήμπτορες· 
 ἐλάλησεν ἀπόρρητα, καὶ ἐδικαίωσαν αὐτόν. 
 ταπεινὸς ἔσφαλεν, καὶ προσεπετίμησαν αὐτῷ· 
 ἐφθέγξατο σύνεσιν, καὶ οὐκ ἐδόθη αὐτῷ τόπος.

πλούσιος ἐλάλησεν, καὶ πάντες ἐσίγησαν 
 καὶ τὸν λόγον αὐτοῦ ἀνύψωσαν ἕως τῶν νεφελῶν. 
 πτωχὸς ἐλάλησεν καὶ εἶπαν Τίς οὗτος; 
 κἂν προσκόψῃ, προσανατρέψουσιν αὐτόν.

ἀγαθὸς ὁ πλοῦτος, ᾧ μή ἐστιν ἁμαρτία, 
 καὶ πονηρὰ ἡ πτωχεία ἐν στόματι ἀσεβοῦς.

Καρδία ἀνθρώπου ἀλλοιοῖ τὸ πρόσωπον αὐτοῦ, 
 ἐάν τε εἰς ἀγαθὰ ἐάν τε εἰς κακά.

ἴχνος καρδίας ἐν ἀγαθοῖς πρόσωπον ἱλαρόν, 
 καὶ εὕρεσις παραβολῶν διαλογισμοὶ μετὰ κόπων.

μακάριος ἀνήρ, ὃς οὐκ ὠλίσθησεν ἐν τῷ στόματι αὐτοῦ 
 καὶ οὐ κατενύγη ἐν λύπῃ ἁμαρτιῶν·

μακάριος οὗ οὐ κατέγνω ἡ ψυχὴ αὐτοῦ, 
 καὶ ὃς οὐκ ἔπεσεν ἀπὸ τῆς ἐλπίδος αὐτοῦ.

Ἀνδρὶ μικρολόγῳ οὐ καλὸς ὁ πλοῦτος, 
 καὶ ἀνθρώπῳ βασκάνῳ ἵνα τί χρήματα;

ὁ συνάγων ἀπὸ τῆς ψυχῆς αὐτοῦ συνάγει ἄλλοις, 
 καὶ ἐν τοῖς ἀγαθοῖς αὐτοῦ τρυφήσουσιν ἕτεροι.

ὁ πονηρὸς ἑαυτῷ τίνι ἀγαθὸς ἔσται; 
 καὶ οὐ μὴ εὐφρανθήσεται ἐν τοῖς χρήμασιν αὐτοῦ.

τοῦ βασκαίνοντος ἑαυτὸν οὐκ ἔστιν πονηρότερος, 
 καὶ τοῦτο ἀνταπόδομα τῆς κακίας αὐτοῦ·

κἂν εὖ ποιῇ, ἐν λήθῃ ποιεῖ, 
 καὶ ἐπ’ ἐσχάτων ἐκφαίνει τὴν κακίαν αὐτοῦ.

πονηρὸς ὁ βασκαίνων ὀφθαλμῷ, 
 ἀποστρέφων πρόσωπον καὶ ὑπερορῶν ψυχάς.

πλεονέκτου ὀφθαλμὸς οὐκ ἐμπίπλαται μερίδι, 
 καὶ ἀδικία πονηρὰ ἀναξηραίνει ψυχήν.

ὀφθαλμὸς πονηρὸς φθονερὸς ἐπ’ ἄρτῳ 
 καὶ ἐλλιπὴς ἐπὶ τῆς τραπέζης αὐτοῦ.

Τέκνον, καθὼς ἐὰν ἔχῃς, εὖ ποίει σεαυτὸν 
 καὶ προσφορὰς κυρίῳ ἀξίως πρόσαγε·

μνήσθητι ὅτι θάνατος οὐ χρονιεῖ 
 καὶ διαθήκη ᾅδου οὐχ ὑπεδείχθη σοι·

πρίν σε τελευτῆσαι εὖ ποίει φίλῳ 
 καὶ κατὰ τὴν ἰσχύν σου ἔκτεινον καὶ δὸς αὐτῷ.

μὴ ἀφυστερήσῃς ἀπὸ ἀγαθῆς ἡμέρας, 
 καὶ μερὶς ἐπιθυμίας ἀγαθῆς μή σε παρελθάτω.

οὐχὶ ἑτέρῳ καταλείψεις τοὺς πόνους σου 
 καὶ τοὺς κόπους σου εἰς διαίρεσιν κλήρου;

δὸς καὶ λαβὲ καὶ ἀπάτησον τὴν ψυχήν σου, 
 ὅτι οὐκ ἔστιν ἐν ᾅδου ζητῆσαι τρυφήν.

πᾶσα σὰρξ ὡς ἱμάτιον παλαιοῦται· 
 ἡ γὰρ διαθήκη ἀπ’ αἰῶνος Θανάτῳ ἀποθανῇ.

ὡς φύλλον θάλλον ἐπὶ δένδρου δασέος, 
 τὰ μὲν καταβάλλει, ἄλλα δὲ φύει, 
 οὕτως γενεὰ σαρκὸς καὶ αἵματος, 
 ἡ μὲν τελευτᾷ, ἑτέρα δὲ γεννᾶται.

πᾶν ἔργον σηπόμενον ἐκλείπει, 
 καὶ ὁ ἐργαζόμενος αὐτὸ μετ’ αὐτοῦ ἀπελεύσεται.

Μακάριος ἀνήρ, ὃς ἐν σοφίᾳ μελετήσει 
 καὶ ὃς ἐν συνέσει αὐτοῦ διαλεχθήσεται,

ὁ διανοούμενος τὰς ὁδοὺς αὐτῆς ἐν καρδίᾳ αὐτοῦ 
 καὶ ἐν τοῖς ἀποκρύφοις αὐτῆς ἐννοηθήσεται.

ἔξελθε ὀπίσω αὐτῆς ὡς ἰχνευτὴς 
 καὶ ἐν ταῖς ὁδοῖς αὐτῆς ἐνέδρευε.

ὁ παρακύπτων διὰ τῶν θυρίδων αὐτῆς 
 καὶ ἐπὶ τῶν θυρωμάτων αὐτῆς ἀκροάσεται,

ὁ καταλύων σύνεγγυς τοῦ οἴκου αὐτῆς 
 καὶ πήξει πάσσαλον ἐν τοῖς τοίχοις αὐτῆς,

στήσει τὴν σκηνὴν αὐτοῦ κατὰ χεῖρας αὐτῆς 
 καὶ καταλύσει ἐν καταλύματι ἀγαθῶν,

θήσει τὰ τέκνα αὐτοῦ ἐν τῇ σκέπῃ αὐτῆς 
 καὶ ὑπὸ τοὺς κλάδους αὐτῆς αὐλισθήσεται,

σκεπασθήσεται ὑπ’ αὐτῆς ἀπὸ καύματος 
 καὶ ἐν τῇ δόξῃ αὐτῆς καταλύσει.

Ὁ φοβούμενος κύριον ποιήσει αὐτό, 
 καὶ ὁ ἐγκρατὴς τοῦ νόμου καταλήμψεται αὐτήν·

καὶ ὑπαντήσεται αὐτῷ ὡς μήτηρ 
 καὶ ὡς γυνὴ παρθενίας προσδέξεται αὐτόν·

ψωμιεῖ αὐτὸν ἄρτον συνέσεως 
 καὶ ὕδωρ σοφίας ποτίσει αὐτόν·

στηριχθήσεται ἐπ’ αὐτὴν καὶ οὐ μὴ κλιθῇ, 
 καὶ ἐπ’ αὐτῆς ἐφέξει καὶ οὐ μὴ καταισχυνθῇ·

καὶ ὑψώσει αὐτὸν παρὰ τοὺς πλησίον αὐτοῦ 
 καὶ ἐν μέσῳ ἐκκλησίας ἀνοίξει τὸ στόμα αὐτοῦ·

εὐφροσύνην καὶ στέφανον ἀγαλλιάματος εὑρήσει 
 καὶ ὄνομα αἰῶνος κατακληρονομήσει.

οὐ μὴ καταλήμψονται αὐτὴν ἄνθρωποι ἀσύνετοι, 
 καὶ ἄνδρες ἁμαρτωλοὶ οὐ μὴ ἴδωσιν αὐτήν·

μακράν ἐστιν ὑπερηφανίας, 
 καὶ ἄνδρες ψεῦσται οὐ μὴ μνησθήσονται αὐτῆς.

Οὐχ ὡραῖος αἶνος ἐν στόματι ἁμαρτωλοῦ, 
 ὅτι οὐ παρὰ κυρίου ἀπεστάλη·

ἐν γὰρ σοφίᾳ ῥηθήσεται αἶνος, 
 καὶ ὁ κύριος εὐοδώσει αὐτόν.

μὴ εἴπῃς ὅτι Διὰ κύριον ἀπέστην· 
 ἃ γὰρ ἐμίσησεν, οὐ ποιήσει.

μὴ εἴπῃς ὅτι Αὐτός με ἐπλάνησεν· 
 οὐ γὰρ χρείαν ἔχει ἀνδρὸς ἁμαρτωλοῦ.

πᾶν βδέλυγμα ἐμίσησεν ὁ κύριος, 
 καὶ οὐκ ἔστιν ἀγαπητὸν τοῖς φοβουμένοις αὐτόν.

αὐτὸς ἐξ ἀρχῆς ἐποίησεν ἄνθρωπον 
 καὶ ἀφῆκεν αὐτὸν ἐν χειρὶ διαβουλίου αὐτοῦ.

ἐὰν θέλῃς, συντηρήσεις ἐντολὰς 
 καὶ πίστιν ποιῆσαι εὐδοκίας.

παρέθηκέν σοι πῦρ καὶ ὕδωρ· 
 οὗ ἐὰν θέλῃς, ἐκτενεῖς τὴν χεῖρά σου.

ἔναντι ἀνθρώπων ἡ ζωὴ καὶ ὁ θάνατος, 
 καὶ ὃ ἐὰν εὐδοκήσῃ, δοθήσεται αὐτῷ.

ὅτι πολλὴ ἡ σοφία τοῦ κυρίου· 
 ἰσχυρὸς ἐν δυναστείᾳ καὶ βλέπων τὰ πάντα,

καὶ οἱ ὀφθαλμοὶ αὐτοῦ ἐπὶ τοὺς φοβουμένους αὐτόν, 
 καὶ αὐτὸς ἐπιγνώσεται πᾶν ἔργον ἀνθρώπου.

οὐκ ἐνετείλατο οὐδενὶ ἀσεβεῖν 
 καὶ οὐκ ἔδωκεν ἄνεσιν οὐδενὶ ἁμαρτάνειν.

Μὴ ἐπιθύμει τέκνων πλῆθος ἀχρήστων 
 μηδὲ εὐφραίνου ἐπὶ υἱοῖς ἀσεβέσιν·

ἐὰν πληθύνωσιν, μὴ εὐφραίνου ἐπ’ αὐτοῖς, 
 εἰ μή ἐστιν φόβος κυρίου μετ’ αὐτῶν.

μὴ ἐμπιστεύσῃς τῇ ζωῇ αὐτῶν 
 καὶ μὴ ἔπεχε ἐπὶ τὸ πλῆθος αὐτῶν· 
 κρείσσων γὰρ εἷς ἢ χίλιοι 
 καὶ ἀποθανεῖν ἄτεκνον ἢ ἔχειν τέκνα ἀσεβῆ.

ἀπὸ γὰρ ἑνὸς συνετοῦ συνοικισθήσεται πόλις, 
 φυλὴ δὲ ἀνόμων ἐρημωθήσεται.

Πολλὰ τοιαῦτα ἑόρακεν ὁ ὀφθαλμός μου, 
 καὶ ἰσχυρότερα τούτων ἀκήκοεν τὸ οὖς μου.

ἐν συναγωγῇ ἁμαρτωλῶν ἐκκαυθήσεται πῦρ, 
 καὶ ἐν ἔθνει ἀπειθεῖ ἐξεκαύθη ὀργή.

οὐκ ἐξιλάσατο περὶ τῶν ἀρχαίων γιγάντων, 
 οἳ ἀπέστησαν τῇ ἰσχύι αὐτῶν·

οὐκ ἐφείσατο περὶ τῆς παροικίας Λωτ, 
 οὓς ἐβδελύξατο διὰ τὴν ὑπερηφανίαν αὐτῶν·

οὐκ ἠλέησεν ἔθνος ἀπωλείας 
 τοὺς ἐξηρμένους ἐν ἁμαρτίαις αὐτῶν

καὶ οὕτως ἑξακοσίας χιλιάδας πεζῶν 
 τοὺς ἐπισυναχθέντας ἐν σκληροκαρδίᾳ αὐτῶν.

Κἂν ᾖ εἷς σκληροτράχηλος, 
 θαυμαστὸν τοῦτο εἰ ἀθῳωθήσεται· 
 ἔλεος γὰρ καὶ ὀργὴ παρ’ αὐτῷ, 
 δυνάστης ἐξιλασμῶν καὶ ἐκχέων ὀργήν.

κατὰ τὸ πολὺ ἔλεος αὐτοῦ, οὕτως καὶ πολὺς ὁ ἔλεγχος αὐτοῦ· 
 ἄνδρα κατὰ τὰ ἔργα αὐτοῦ κρινεῖ.

οὐκ ἐκφεύξεται ἐν ἁρπάγματι ἁμαρτωλός, 
 καὶ οὐ μὴ καθυστερήσει ὑπομονὴ εὐσεβοῦς.

πάσῃ ἐλεημοσύνῃ ποιήσει τόπον, 
 ἕκαστος κατὰ τὰ ἔργα αὐτοῦ εὑρήσει.

Μὴ εἴπῃς ὅτι Ἀπὸ κυρίου κρυβήσομαι, 
 καὶ ἐξ ὕψους τίς μου μνησθήσεται; 
 ἐν λαῷ πλείονι οὐ μὴ γνωσθῶ, 
 τίς γὰρ ἡ ψυχή μου ἐν ἀμετρήτῳ κτίσει;

ἰδοὺ ὁ οὐρανὸς καὶ ὁ οὐρανὸς τοῦ οὐρανοῦ, 
 ἄβυσσος καὶ γῆ ἐν τῇ ἐπισκοπῇ αὐτοῦ σαλευθήσονται·

ἅμα τὰ ὄρη καὶ τὰ θεμέλια τῆς γῆς 
 ἐν τῷ ἐπιβλέψαι εἰς αὐτὰ τρόμῳ συσσείονται.

καὶ ἐπ’ αὐτοῖς οὐ διανοηθήσεται καρδία,
 καὶ τὰς ὁδοὺς αὐτοῦ τίς ἐνθυμηθήσεται;

καὶ καταιγίς, ἣν οὐκ ὄψεται ἄνθρωπος, 
 τὰ δὲ πλείονα τῶν ἔργων αὐτοῦ ἐν ἀποκρύφοις.

ἔργα δικαιοσύνης τίς ἀναγγελεῖ; 
 ἢ τίς ὑπομενεῖ; μακρὰν γὰρ ἡ διαθήκη.

ἐλαττούμενος καρδίᾳ διανοεῖται ταῦτα, 
 καὶ ἀνὴρ ἄφρων καὶ πλανώμενος διανοεῖται μωρά.

Ἄκουσόν μου, τέκνον, καὶ μάθε ἐπιστήμην 
 καὶ ἐπὶ τῶν λόγων μου πρόσεχε τῇ καρδίᾳ σου·

ἐκφανῶ ἐν σταθμῷ παιδείαν 
 καὶ ἐν ἀκριβείᾳ ἀπαγγελῶ ἐπιστήμην.

Ἐν κρίσει κυρίου τὰ ἔργα αὐτοῦ ἀπ’ ἀρχῆς, 
 καὶ ἀπὸ ποιήσεως αὐτῶν διέστειλεν μερίδας αὐτῶν.

ἐκόσμησεν εἰς αἰῶνα τὰ ἔργα αὐτοῦ 
 καὶ τὰς ἀρχὰς αὐτῶν εἰς γενεὰς αὐτῶν· 
 οὔτε ἐπείνασαν οὔτε ἐκοπίασαν 
 καὶ οὐκ ἐξέλιπον ἀπὸ τῶν ἔργων αὐτῶν·

ἕκαστος τὸν πλησίον αὐτοῦ οὐκ ἐξέθλιψεν, 
 καὶ ἕως αἰῶνος οὐκ ἀπειθήσουσιν τοῦ ῥήματος αὐτοῦ.

καὶ μετὰ ταῦτα κύριος εἰς τὴν γῆν ἐπέβλεψεν 
 καὶ ἐνέπλησεν αὐτὴν τῶν ἀγαθῶν αὐτοῦ·

ψυχῇ παντὸς ζῴου ἐκάλυψεν τὸ πρόσωπον αὐτῆς, 
 καὶ εἰς αὐτὴν ἡ ἀποστροφὴ αὐτῶν.

Κύριος ἔκτισεν ἐκ γῆς ἄνθρωπον 
 καὶ πάλιν ἀπέστρεψεν αὐτὸν εἰς αὐτήν.

ἡμέρας ἀριθμοῦ καὶ καιρὸν ἔδωκεν αὐτοῖς 
 καὶ ἔδωκεν αὐτοῖς ἐξουσίαν τῶν ἐπ’ αὐτῆς.

καθ’ ἑαυτὸν ἐνέδυσεν αὐτοὺς ἰσχὺν 
 καὶ κατ’ εἰκόνα αὐτοῦ ἐποίησεν αὐτούς.

ἔθηκεν τὸν φόβον αὐτοῦ ἐπὶ πάσης σαρκὸς 
 καὶ κατακυριεύειν θηρίων καὶ πετεινῶν.

διαβούλιον καὶ γλῶσσαν καὶ ὀφθαλμούς,
 ὦτα καὶ καρδίαν ἔδωκεν διανοεῖσθαι αὐτοῖς.

ἐπιστήμην συνέσεως ἐνέπλησεν αὐτοὺς 
 καὶ ἀγαθὰ καὶ κακὰ ὑπέδειξεν αὐτοῖς.

ἔθηκεν τὸν ὀφθαλμὸν αὐτοῦ ἐπὶ τὰς καρδίας αὐτῶν 
 δεῖξαι αὐτοῖς τὸ μεγαλεῖον τῶν ἔργων αὐτοῦ,

καὶ ὄνομα ἁγιασμοῦ αἰνέσουσιν, 
 ἵνα διηγῶνται τὰ μεγαλεῖα τῶν ἔργων αὐτοῦ.

προσέθηκεν αὐτοῖς ἐπιστήμην 
 καὶ νόμον ζωῆς ἐκληροδότησεν αὐτοῖς.

διαθήκην αἰῶνος ἔστησεν μετ’ αὐτῶν 
 καὶ τὰ κρίματα αὐτοῦ ὑπέδειξεν αὐτοῖς.

μεγαλεῖον δόξης εἶδον οἱ ὀφθαλμοὶ αὐτῶν, 
 καὶ δόξαν φωνῆς αὐτοῦ ἤκουσεν τὸ οὖς αὐτῶν.

καὶ εἶπεν αὐτοῖς Προσέχετε ἀπὸ παντὸς ἀδίκου· 
 καὶ ἐνετείλατο αὐτοῖς ἑκάστῳ περὶ τοῦ πλησίον.

Αἱ ὁδοὶ αὐτῶν ἐναντίον αὐτοῦ διὰ παντός, 
 οὐ κρυβήσονται ἀπὸ τῶν ὀφθαλμῶν αὐτοῦ.

ἑκάστῳ ἔθνει κατέστησεν ἡγούμενον, 
 καὶ μερὶς κυρίου Ισραηλ ἐστίν.

ἅπαντα τὰ ἔργα αὐτῶν ὡς ὁ ἥλιος ἐναντίον αὐτοῦ, 
 καὶ οἱ ὀφθαλμοὶ αὐτοῦ ἐνδελεχεῖς ἐπὶ τὰς ὁδοὺς αὐτῶν.

οὐκ ἐκρύβησαν αἱ ἀδικίαι αὐτῶν ἀπ’ αὐτοῦ, 
 καὶ πᾶσαι αἱ ἁμαρτίαι αὐτῶν ἔναντι κυρίου.

ἐλεημοσύνη ἀνδρὸς ὡς σφραγὶς μετ’ αὐτοῦ, 
 καὶ χάριν ἀνθρώπου ὡς κόρην συντηρήσει.

μετὰ ταῦτα ἐξαναστήσεται καὶ ἀνταποδώσει αὐτοῖς 
 καὶ τὸ ἀνταπόδομα αὐτῶν εἰς κεφαλὴν αὐτῶν ἀποδώσει·

πλὴν μετανοοῦσιν ἔδωκεν ἐπάνοδον 
 καὶ παρεκάλεσεν ἐκλείποντας ὑπομονήν.

Ἐπίστρεφε ἐπὶ κύριον καὶ ἀπόλειπε ἁμαρτίας, 
 δεήθητι κατὰ πρόσωπον καὶ σμίκρυνον πρόσκομμα·

ἐπάναγε ἐπὶ ὕψιστον καὶ ἀπόστρεφε ἀπὸ ἀδικίας 
 καὶ σφόδρα μίσησον βδέλυγμα.

ὑψίστῳ τίς αἰνέσει ἐν ᾅδου 
 ἀντὶ ζώντων καὶ διδόντων ἀνθομολόγησιν;

ἀπὸ νεκροῦ ὡς μηδὲ ὄντος ἀπόλλυται ἐξομολόγησις· 
 ζῶν καὶ ὑγιὴς αἰνέσει τὸν κύριον.

ὡς μεγάλη ἡ ἐλεημοσύνη τοῦ κυρίου 
 καὶ ἐξιλασμὸς τοῖς ἐπιστρέφουσιν ἐπ’ αὐτόν.

οὐ γὰρ δύναται πάντα εἶναι ἐν ἀνθρώποις, 
 ὅτι οὐκ ἀθάνατος υἱὸς ἀνθρώπου.

τί φωτεινότερον ἡλίου; καὶ τοῦτο ἐκλείπει· 
 καὶ πονηρὸν ἐνθυμηθήσεται σὰρξ καὶ αἷμα.

δύναμιν ὕψους οὐρανοῦ αὐτὸς ἐπισκέπτεται, 
 καὶ ἄνθρωποι πάντες γῆ καὶ σποδός.

Ὁ ζῶν εἰς τὸν αἰῶνα ἔκτισεν τὰ πάντα κοινῇ·

κύριος μόνος δικαιωθήσεται.

οὐθενὶ ἐξεποίησεν ἐξαγγεῖλαι τὰ ἔργα αὐτοῦ· 
 καὶ τίς ἐξιχνεύσει τὰ μεγαλεῖα αὐτοῦ;

κράτος μεγαλωσύνης αὐτοῦ τίς ἐξαριθμήσεται; 
 καὶ τίς προσθήσει ἐκδιηγήσασθαι τὰ ἐλέη αὐτοῦ;

οὐκ ἔστιν ἐλαττῶσαι οὐδὲ προσθεῖναι, 
 καὶ οὐκ ἔστιν ἐξιχνιάσαι τὰ θαυμάσια τοῦ κυρίου·

ὅταν συντελέσῃ ἄνθρωπος, τότε ἄρχεται· 
 καὶ ὅταν παύσηται, τότε ἀπορηθήσεται.

Τί ἄνθρωπος, καὶ τί ἡ χρῆσις αὐτοῦ; 
 τί τὸ ἀγαθὸν αὐτοῦ, καὶ τί τὸ κακὸν αὐτοῦ;

ἀριθμὸς ἡμερῶν ἀνθρώπου 
 πολλὰ ἔτη ἑκατόν·

ὡς σταγὼν ὕδατος ἀπὸ θαλάσσης καὶ ψῆφος ἄμμου, 
 οὕτως ὀλίγα ἔτη ἐν ἡμέρᾳ αἰῶνος.

διὰ τοῦτο ἐμακροθύμησεν κύριος ἐπ’ αὐτοῖς 
 καὶ ἐξέχεεν ἐπ’ αὐτοὺς τὸ ἔλεος αὐτοῦ.

εἶδεν καὶ ἐπέγνω τὴν καταστροφὴν αὐτῶν ὅτι πονηρά·
 διὰ τοῦτο ἐπλήθυνεν τὸν ἐξιλασμὸν αὐτοῦ.

ἔλεος ἀνθρώπου ἐπὶ τὸν πλησίον αὐτοῦ, 
 ἔλεος δὲ κυρίου ἐπὶ πᾶσαν σάρκα· 
 ἐλέγχων καὶ παιδεύων καὶ διδάσκων 
 καὶ ἐπιστρέφων ὡς ποιμὴν τὸ ποίμνιον αὐτοῦ.

τοὺς ἐκδεχομένους παιδείαν ἐλεᾷ 
 καὶ τοὺς κατασπεύδοντας ἐπὶ τὰ κρίματα αὐτοῦ.

Τέκνον, ἐν ἀγαθοῖς μὴ δῷς μῶμον 
 καὶ ἐν πάσῃ δόσει λύπην λόγων.

οὐχὶ καύσωνα ἀναπαύσει δρόσος; 
 οὕτως κρείσσων λόγος ἢ δόσις.

οὐκ ἰδοὺ λόγος ὑπὲρ δόμα ἀγαθόν; 
 καὶ ἀμφότερα παρὰ ἀνδρὶ κεχαριτωμένῳ.

μωρὸς ἀχαρίστως ὀνειδιεῖ, 
 καὶ δόσις βασκάνου ἐκτήκει ὀφθαλμούς.

Πρὶν ἢ λαλῆσαι μάνθανε 
 καὶ πρὸ ἀρρωστίας θεραπεύου.

πρὸ κρίσεως ἐξέταζε σεαυτόν, 
 καὶ ἐν ὥρᾳ ἐπισκοπῆς εὑρήσεις ἐξιλασμόν.

πρὶν ἀρρωστῆσαί σε ταπεινώθητι 
 καὶ ἐν καιρῷ ἁμαρτημάτων δεῖξον ἐπιστροφήν.

μὴ ἐμποδισθῇς τοῦ ἀποδοῦναι εὐχὴν εὐκαίρως 
 καὶ μὴ μείνῃς ἕως θανάτου δικαιωθῆναι.

πρὶν εὔξασθαι ἑτοίμασον σεαυτὸν 
 καὶ μὴ γίνου ὡς ἄνθρωπος πειράζων τὸν κύριον.

μνήσθητι θυμοῦ ἐν ἡμέραις τελευτῆς 
 καὶ καιρὸν ἐκδικήσεως ἐν ἀποστροφῇ προσώπου.

μνήσθητι καιρὸν λιμοῦ ἐν καιρῷ πλησμονῆς, 
 πτωχείαν καὶ ἔνδειαν ἐν ἡμέραις πλούτου.

ἀπὸ πρωίθεν ἕως ἑσπέρας μεταβάλλει καιρός, 
 καὶ πάντα ἐστὶν ταχινὰ ἔναντι κυρίου.

Ἄνθρωπος σοφὸς ἐν παντὶ εὐλαβηθήσεται 
 καὶ ἐν ἡμέραις ἁμαρτιῶν προσέξει ἀπὸ πλημμελείας.

πᾶς συνετὸς ἔγνω σοφίαν 
 καὶ τῷ εὑρόντι αὐτὴν δώσει ἐξομολόγησιν.

συνετοὶ ἐν λόγοις καὶ αὐτοὶ ἐσοφίσαντο 
 καὶ ἀνώμβρησαν παροιμίας ἀκριβεῖς.

Ὀπίσω τῶν ἐπιθυμιῶν σου μὴ πορεύου 
 καὶ ἀπὸ τῶν ὀρέξεών σου κωλύου·

ἐὰν χορηγήσῃς τῇ ψυχῇ σου εὐδοκίαν ἐπιθυμίας, 
 ποιήσει σε ἐπίχαρμα τῶν ἐχθρῶν σου.

μὴ εὐφραίνου ἐπὶ πολλῇ τρυφῇ, 
 μὴ προσδεθῇς συμβολῇ αὐτῆς.

μὴ γίνου πτωχὸς συμβολοκοπῶν ἐκ δανεισμοῦ, 
 καὶ οὐδέν σοί ἐστιν ἐν μαρσιππίῳ.

ἐργάτης μέθυσος οὐ πλουτισθήσεται· 
 ὁ ἐξουθενῶν τὰ ὀλίγα κατὰ μικρὸν πεσεῖται.

οἶνος καὶ γυναῖκες ἀποστήσουσιν συνετούς, 
 καὶ ὁ κολλώμενος πόρναις τολμηρότερος ἔσται·

σήπη καὶ σκώληκες κληρονομήσουσιν αὐτόν, 
 καὶ ψυχὴ τολμηρὰ ἐξαρθήσεται.

Ὁ ταχὺ ἐμπιστεύων κοῦφος καρδίᾳ, 
 καὶ ὁ ἁμαρτάνων εἰς ψυχὴν αὐτοῦ πλημμελήσει.

ὁ εὐφραινόμενος καρδίᾳ καταγνωσθήσεται, 
 καὶ ὁ μισῶν λαλιὰν ἐλαττονοῦται κακίᾳ.



μηδέποτε δευτερώσῃς λόγον, 
 καὶ οὐθέν σοι οὐ μὴ ἐλαττονωθῇ.

ἐν φίλῳ καὶ ἐχθρῷ μὴ διηγοῦ, 
 καὶ εἰ μή ἐστίν σοι ἁμαρτία, μὴ ἀποκάλυπτε·

ἀκήκοεν γάρ σου καὶ ἐφυλάξατό σε, 
 καὶ ἐν καιρῷ μισήσει σε.

ἀκήκοας λόγον; συναποθανέτω σοι· 
 θάρσει, οὐ μή σε ῥήξει.

ἀπὸ προσώπου λόγου ὠδινήσει μωρὸς 
 ὡς ἀπὸ προσώπου βρέφους ἡ τίκτουσα.

βέλος πεπηγὸς ἐν μηρῷ σαρκός, 
 οὕτως λόγος ἐν κοιλίᾳ μωροῦ.

Ἔλεγξον φίλον, μήποτε οὐκ ἐποίησεν, 
 καὶ εἴ τι ἐποίησεν, μήποτε προσθῇ.

ἔλεγξον τὸν πλησίον, μήποτε οὐκ εἶπεν, 
 καὶ εἰ εἴρηκεν, ἵνα μὴ δευτερώσῃ.

ἔλεγξον φίλον, πολλάκις γὰρ γίνεται διαβολή, 
 καὶ μὴ παντὶ λόγῳ πίστευε.

ἔστιν ὀλισθάνων καὶ οὐκ ἀπὸ ψυχῆς, 
 καὶ τίς οὐχ ἥμαρτεν ἐν τῇ γλώσσῃ αὐτοῦ;

ἔλεγξον τὸν πλησίον σου πρὶν ἢ ἀπειλῆσαι 
 καὶ δὸς τόπον νόμῳ ὑψίστου.

Πᾶσα σοφία φόβος κυρίου, 
 καὶ ἐν πάσῃ σοφίᾳ ποίησις νόμου·

καὶ οὐκ ἔστιν σοφία πονηρίας ἐπιστήμη, 
 καὶ οὐκ ἔστιν ὅπου βουλὴ ἁμαρτωλῶν φρόνησις.

ἔστιν πανουργία καὶ αὕτη βδέλυγμα, 
 καὶ ἔστιν ἄφρων ἐλαττούμενος σοφίᾳ·

κρείττων ἡττώμενος ἐν συνέσει ἔμφοβος 
 ἢ περισσεύων ἐν φρονήσει καὶ παραβαίνων νόμον.

ἔστιν πανουργία ἀκριβὴς καὶ αὕτη ἄδικος, 
 καὶ ἔστιν διαστρέφων χάριν τοῦ ἐκφᾶναι κρίμα.

ἔστιν πονηρευόμενος συγκεκυφὼς μελανίᾳ, 
 καὶ τὰ ἐντὸς αὐτοῦ πλήρη δόλου·

συγκρύφων πρόσωπον καὶ ἐθελοκωφῶν, 
 ὅπου οὐκ ἐπεγνώσθη, προφθάσει σε·

καὶ ἐὰν ὑπὸ ἐλαττώματος ἰσχύος κωλυθῇ ἁμαρτεῖν, 
 ἐὰν εὕρῃ καιρόν, κακοποιήσει.

ἀπὸ ὁράσεως ἐπιγνωσθήσεται ἀνήρ, 
 καὶ ἀπὸ ἀπαντήσεως προσώπου ἐπιγνωσθήσεται νοήμων·

στολισμὸς ἀνδρὸς καὶ γέλως ὀδόντων 
 καὶ βήματα ἀνθρώπου ἀναγγελεῖ τὰ περὶ αὐτοῦ.

Ἔστιν ἔλεγχος ὃς οὐκ ἔστιν ὡραῖος, 
 καὶ ἔστιν σιωπῶν καὶ αὐτὸς φρόνιμος.

ὡς καλὸν ἐλέγξαι ἢ θυμοῦσθαι,

καὶ ὁ ἀνθομολογούμενος ἀπὸ ἐλαττώσεως κωλυθήσεται.

ἐπιθυμία εὐνούχου ἀποπαρθενῶσαι νεάνιδα, 
 οὕτως ὁ ποιῶν ἐν βίᾳ κρίματα.

ἔστιν σιωπῶν εὑρισκόμενος σοφός, 
 καὶ ἔστιν μισητὸς ἀπὸ πολλῆς λαλιᾶς.

ἔστιν σιωπῶν, οὐ γὰρ ἔχει ἀπόκρισιν, 
 καὶ ἔστιν σιωπῶν εἰδὼς καιρόν.

ἄνθρωπος σοφὸς σιγήσει ἕως καιροῦ, 
 ὁ δὲ λαπιστὴς καὶ ἄφρων ὑπερβήσεται καιρόν.

ὁ πλεονάζων λόγῳ βδελυχθήσεται, 
 καὶ ὁ ἐνεξουσιαζόμενος μισηθήσεται.

Ἔστιν εὐοδία ἐν κακοῖς ἀνδρί, 
 καὶ ἔστιν εὕρεμα εἰς ἐλάττωσιν.

ἔστιν δόσις, ἣ οὐ λυσιτελήσει σοι, 
 καὶ ἔστιν δόσις, ἧς τὸ ἀνταπόδομα διπλοῦν.

ἔστιν ἐλάττωσις ἕνεκεν δόξης, 
 καὶ ἔστιν ὃς ἀπὸ ταπεινώσεως ἦρεν κεφαλήν.

ἔστιν ἀγοράζων πολλὰ ὀλίγου 
 καὶ ἀποτιννύων αὐτὰ ἑπταπλάσιον.

ὁ σοφὸς ἐν λόγοις ἑαυτὸν προσφιλῆ ποιήσει, 
 χάριτες δὲ μωρῶν ἐκχυθήσονται.

δόσις ἄφρονος οὐ λυσιτελήσει σοι, 
 οἱ γὰρ ὀφθαλμοὶ αὐτοῦ ἀνθ’ ἑνὸς πολλοί

ὀλίγα δώσει καὶ πολλὰ ὀνειδίσει 
 καὶ ἀνοίξει τὸ στόμα αὐτοῦ ὡς κῆρυξ· 
 σήμερον δανιεῖ καὶ αὔριον ἀπαιτήσει, 
 μισητὸς ἄνθρωπος ὁ τοιοῦτος.

μωρὸς ἐρεῖ Οὐχ ὑπάρχει μοι φίλος, 
 καὶ οὐκ ἔστιν χάρις τοῖς ἀγαθοῖς μου·

οἱ ἔσθοντες τὸν ἄρτον αὐτοῦ φαῦλοι γλώσσῃ, 
 ποσάκις καὶ ὅσοι καταγελάσονται αὐτοῦ;

Ὀλίσθημα ἀπὸ ἐδάφους μᾶλλον ἢ ἀπὸ γλώσσης, 
 οὕτως πτῶσις κακῶν κατὰ σπουδὴν ἥξει.

ἄνθρωπος ἄχαρις, μῦθος ἄκαιρος· 
 ἐν στόματι ἀπαιδεύτων ἐνδελεχισθήσεται.

ἀπὸ στόματος μωροῦ ἀποδοκιμασθήσεται παραβολή· 
 οὐ γὰρ μὴ εἴπῃ αὐτὴν ἐν καιρῷ αὐτῆς.

Ἔστιν κωλυόμενος ἁμαρτάνειν ἀπὸ ἐνδείας, 
 καὶ ἐν τῇ ἀναπαύσει αὐτοῦ οὐ κατανυγήσεται.

ἔστιν ἀπολλύων τὴν ψυχὴν αὐτοῦ δι’ αἰσχύνην, 
 καὶ ἀπὸ ἄφρονος προσώπου ἀπολεῖ αὐτήν.

ἔστιν χάριν αἰσχύνης ἐπαγγελλόμενος φίλῳ, 
 καὶ ἐκτήσατο αὐτὸν ἐχθρὸν δωρεάν.

Μῶμος πονηρὸς ἐν ἀνθρώπῳ ψεῦδος, 
 ἐν στόματι ἀπαιδεύτων ἐνδελεχισθήσεται.

αἱρετὸν κλέπτης ἢ ὁ ἐνδελεχίζων ψεύδει, 
 ἀμφότεροι δὲ ἀπώλειαν κληρονομήσουσιν.

ἦθος ἀνθρώπου ψευδοῦς ἀτιμία, 
 καὶ ἡ αἰσχύνη αὐτοῦ μετ’ αὐτοῦ ἐνδελεχῶς.

Ὁ σοφὸς ἐν λόγοις προάξει ἑαυτόν, 
 καὶ ἄνθρωπος φρόνιμος ἀρέσει μεγιστᾶσιν.

ὁ ἐργαζόμενος γῆν ἀνυψώσει θιμωνιὰν αὐτοῦ, 
 καὶ ὁ ἀρέσκων μεγιστᾶσιν ἐξιλάσεται ἀδικίαν.

ξένια καὶ δῶρα ἀποτυφλοῖ ὀφθαλμοὺς σοφῶν 
 καὶ ὡς φιμὸς ἐν στόματι ἀποτρέπει ἐλεγμούς.

σοφία κεκρυμμένη καὶ θησαυρὸς ἀφανής, 
 τίς ὠφέλεια ἐν ἀμφοτέροις;

κρείσσων ἄνθρωπος ἀποκρύπτων τὴν μωρίαν αὐτοῦ 
 ἢ ἄνθρωπος ἀποκρύπτων τὴν σοφίαν αὐτοῦ.

Τέκνον, ἥμαρτες; μὴ προσθῇς μηκέτι 
 καὶ περὶ τῶν προτέρων σου δεήθητι.

ὡς ἀπὸ προσώπου ὄφεως φεῦγε ἀπὸ ἁμαρτίας· 
 ἐὰν γὰρ προσέλθῃς, δήξεταί σε· 
 ὀδόντες λέοντος οἱ ὀδόντες αὐτῆς 
 ἀναιροῦντες ψυχὰς ἀνθρώπων.

ὡς ῥομφαία δίστομος πᾶσα ἀνομία, 
 τῇ πληγῇ αὐτῆς οὐκ ἔστιν ἴασις.

καταπληγμὸς καὶ ὕβρις ἐρημώσουσιν πλοῦτον· 
 οὕτως οἶκος ὑπερηφάνου ἐρημωθήσεται.

δέησις πτωχοῦ ἐκ στόματος ἕως ὠτίων αὐτοῦ, 
 καὶ τὸ κρίμα αὐτοῦ κατὰ σπουδὴν ἔρχεται.

μισῶν ἐλεγμὸν ἐν ἴχνει ἁμαρτωλοῦ, 
 καὶ ὁ φοβούμενος κύριον ἐπιστρέψει ἐν καρδίᾳ.

γνωστὸς μακρόθεν ὁ δυνατὸς ἐν γλώσσῃ, 
 ὁ δὲ νοήμων οἶδεν ἐν τῷ ὀλισθάνειν αὐτόν.

ὁ οἰκοδομῶν τὴν οἰκίαν αὐτοῦ ἐν χρήμασιν ἀλλοτρίοις 
 ὡς συνάγων αὐτοῦ τοὺς λίθους εἰς χειμῶνα.

στιππύον συνηγμένον συναγωγὴ ἀνόμων, 
 καὶ ἡ συντέλεια αὐτῶν φλὸξ πυρός.

ὁδὸς ἁμαρτωλῶν ὡμαλισμένη ἐκ λίθων, 
 καὶ ἐπ’ ἐσχάτων αὐτῆς βόθρος ᾅδου.

Ὁ φυλάσσων νόμον κατακρατεῖ τοῦ ἐννοήματος αὐτοῦ, 
 καὶ συντέλεια τοῦ φόβου κυρίου σοφία.

οὐ παιδευθήσεται ὃς οὐκ ἔστιν πανοῦργος, 
 ἔστιν δὲ πανουργία πληθύνουσα πικρίαν.

γνῶσις σοφοῦ ὡς κατακλυσμὸς πληθυνθήσεται 
 καὶ ἡ βουλὴ αὐτοῦ ὡς πηγὴ ζωῆς.

ἔγκατα μωροῦ ὡς ἀγγεῖον συντετριμμένον 
 καὶ πᾶσαν γνῶσιν οὐ κρατήσει.

λόγον σοφὸν ἐὰν ἀκούσῃ ἐπιστήμων, 
 αἰνέσει αὐτὸν καὶ ἐπ’ αὐτὸν προσθήσει· 
 ἤκουσεν ὁ σπαταλῶν, καὶ ἀπήρεσεν αὐτῷ, 
 καὶ ἀπέστρεψεν αὐτὸν ὀπίσω τοῦ νώτου αὐτοῦ.

ἐξήγησις μωροῦ ὡς ἐν ὁδῷ φορτίον, 
 ἐπὶ δὲ χείλους συνετοῦ εὑρεθήσεται χάρις.

στόμα φρονίμου ζητηθήσεται ἐν ἐκκλησίᾳ, 
 καὶ τοὺς λόγους αὐτοῦ διανοηθήσονται ἐν καρδίᾳ.

Ὡς οἶκος ἠφανισμένος οὕτως μωρῷ σοφία, 
 καὶ γνῶσις ἀσυνέτου ἀδιεξέταστοι λόγοι.

πέδαι ἐν ποσὶν ἀνοήτου παιδεία 
 καὶ ὡς χειροπέδαι ἐπὶ χειρὸς δεξιᾶς.

μωρὸς ἐν γέλωτι ἀνυψοῖ φωνὴν αὐτοῦ, 
 ἀνὴρ δὲ πανοῦργος μόλις ἡσυχῇ μειδιάσει.

ὡς κόσμος χρυσοῦς φρονίμῳ παιδεία 
 καὶ ὡς χλιδὼν ἐπὶ βραχίονι δεξιῷ.

ποὺς μωροῦ ταχὺς εἰς οἰκίαν, 
 ἄνθρωπος δὲ πολύπειρος αἰσχυνθήσεται ἀπὸ προσώπου.

ἄφρων ἀπὸ θύρας παρακύπτει εἰς οἰκίαν,
 ἀνὴρ δὲ πεπαιδευμένος ἔξω στήσεται.

ἀπαιδευσία ἀνθρώπου ἀκροᾶσθαι παρὰ θύραν, 
 ὁ δὲ φρόνιμος βαρυνθήσεται ἀτιμίᾳ.

χείλη ἀλλοτρίων ἐν τούτοις διηγήσονται, 
 λόγοι δὲ φρονίμων ἐν ζυγῷ σταθήσονται.

ἐν στόματι μωρῶν ἡ καρδία αὐτῶν, 
 καρδία δὲ σοφῶν στόμα αὐτῶν.

ἐν τῷ καταρᾶσθαι ἀσεβῆ τὸν σατανᾶν 
 αὐτὸς καταρᾶται τὴν ἑαυτοῦ ψυχήν.

μολύνει τὴν ἑαυτοῦ ψυχὴν ὁ ψιθυρίζων 
 καὶ ἐν παροικήσει μισηθήσεται.

Λίθῳ ἠρδαλωμένῳ συνεβλήθη ὀκνηρός, 
 καὶ πᾶς ἐκσυριεῖ ἐπὶ τῇ ἀτιμίᾳ αὐτοῦ.

βολβίτῳ κοπρίων συνεβλήθη ὀκνηρός, 
 πᾶς ὁ ἀναιρούμενος αὐτὸν ἐκτινάξει χεῖρα.

αἰσχύνη πατρὸς ἐν γεννήσει ἀπαιδεύτου, 
 θυγάτηρ δὲ ἐπ’ ἐλαττώσει γίνεται.

θυγάτηρ φρονίμη κληρονομήσει ἄνδρα αὐτῆς, 
 καὶ ἡ καταισχύνουσα εἰς λύπην γεννήσαντος·

πατέρα καὶ ἄνδρα καταισχύνει ἡ θρασεῖα 
 καὶ ὑπὸ ἀμφοτέρων ἀτιμασθήσεται.

μουσικὰ ἐν πένθει ἄκαιρος διήγησις, 
 μάστιγες δὲ καὶ παιδεία ἐν παντὶ καιρῷ σοφίας.

συγκολλῶν ὄστρακον ὁ διδάσκων μωρόν, 
 ἐξεγείρων καθεύδοντα ἐκ βαθέος ὕπνου.

διηγούμενος νυστάζοντι ὁ διηγούμενος μωρῷ, 
 καὶ ἐπὶ συντελείᾳ ἐρεῖ Τί ἐστιν;

ἐπὶ νεκρῷ κλαῦσον, ἐξέλιπεν γὰρ φῶς, 
 καὶ ἐπὶ μωρῷ κλαῦσον, ἐξέλιπεν γὰρ σύνεσιν· 
 ἥδιον κλαῦσον ἐπὶ νεκρῷ, ὅτι ἀνεπαύσατο, 
 τοῦ δὲ μωροῦ ὑπὲρ θάνατον ἡ ζωὴ πονηρά.

πένθος νεκροῦ ἑπτὰ ἡμέραι, 
 μωροῦ δὲ καὶ ἀσεβοῦς πᾶσαι αἱ ἡμέραι τῆς ζωῆς αὐτοῦ.

μετὰ ἄφρονος μὴ πληθύνῃς λόγον
 καὶ πρὸς ἀσύνετον μὴ πορεύου· 
 φύλαξαι ἀπ’ αὐτοῦ, ἵνα μὴ κόπον ἔχῃς 
 καὶ οὐ μὴ μολυνθῇς ἐν τῷ ἐντιναγμῷ αὐτοῦ· 
 ἔκκλινον ἀπ’ αὐτοῦ καὶ εὑρήσεις ἀνάπαυσιν 
 καὶ οὐ μὴ ἀκηδιάσῃς ἐν τῇ ἀπονοίᾳ αὐτοῦ.

ὑπὲρ μόλιβον τί βαρυνθήσεται; 
 καὶ τί αὐτῷ ὄνομα ἀλλ’ ἢ μωρός;

ἄμμον καὶ ἅλα καὶ βῶλον σιδήρου 
 εὔκοπον ὑπενεγκεῖν ἢ ἄνθρωπον ἀσύνετον.

Ἱμάντωσις ξυλίνη ἐνδεδεμένη εἰς οἰκοδομὴν 
 ἐν συσσεισμῷ οὐ διαλυθήσεται· 
 οὕτως καρδία ἐστηριγμένη ἐπὶ διανοήματος βουλῆς 
 ἐν καιρῷ οὐ δειλιάσει.

καρδία ἡδρασμένη ἐπὶ διανοίας συνέσεως 
 ὡς κόσμος ψαμμωτὸς τοίχου ξυστοῦ.

χάρακες ἐπὶ μετεώρου κείμενοι 
 κατέναντι ἀνέμου οὐ μὴ ὑπομείνωσιν· 
 οὕτως καρδία δειλὴ ἐπὶ διανοήματος μωροῦ 
 κατέναντι παντὸς φόβου οὐ μὴ ὑπομείνῃ.

Ὁ νύσσων ὀφθαλμὸν κατάξει δάκρυα, 
 καὶ νύσσων καρδίαν ἐκφαίνει αἴσθησιν.

βάλλων λίθον ἐπὶ πετεινὰ ἀποσοβεῖ αὐτά, 
 καὶ ὁ ὀνειδίζων φίλον διαλύσει φιλίαν.

ἐπὶ φίλον ἐὰν σπάσῃς ῥομφαίαν, 
 μὴ ἀφελπίσῃς, ἔστιν γὰρ ἐπάνοδος·

ἐπὶ φίλον ἐὰν ἀνοίξῃς στόμα, 
 μὴ εὐλαβηθῇς, ἔστιν γὰρ διαλλαγή· 
 πλὴν ὀνειδισμοῦ καὶ ὑπερηφανίας καὶ μυστηρίου ἀποκαλύψεως
 καὶ πληγῆς δολίας, 
 ἐν τούτοις ἀποφεύξεται πᾶς φίλος.

πίστιν κτῆσαι ἐν πτωχείᾳ μετὰ τοῦ πλησίον, 
 ἵνα ἐν τοῖς ἀγαθοῖς αὐτοῦ ὁμοῦ πλησθῇς· 
 ἐν καιρῷ θλίψεως διάμενε αὐτῷ, 
 ἵνα ἐν τῇ κληρονομίᾳ αὐτοῦ συγκληρονομήσῃς.

πρὸ πυρὸς ἀτμὶς καμίνου καὶ καπνός· 
 οὕτως πρὸ αἱμάτων λοιδορίαι.

φίλον σκεπάσαι οὐκ αἰσχυνθήσομαι 
 καὶ ἀπὸ προσώπου αὐτοῦ οὐ μὴ κρυβῶ,

καὶ εἰ κακά μοι συμβήσεται δι’ αὐτόν, 
 πᾶς ὁ ἀκούων φυλάξεται ἀπ’ αὐτοῦ.

Τίς δώσει ἐπὶ στόμα μου φυλακὴν 
 καὶ ἐπὶ τῶν χειλέων μου σφραγῖδα πανοῦργον, 
 ἵνα μὴ πέσω ἀπ’ αὐτῆς 
 καὶ ἡ γλῶσσά μου ἀπολέσῃ με;

κύριε πάτερ καὶ δέσποτα ζωῆς μου, 
 μὴ ἐγκαταλίπῃς με ἐν βουλῇ αὐτῶν, 
 μὴ ἀφῇς με πεσεῖν ἐν αὐτοῖς.

τίς ἐπιστήσει ἐπὶ τοῦ διανοήματός μου μάστιγας 
 καὶ ἐπὶ τῆς καρδίας μου παιδείαν σοφίας, 
 ἵνα ἐπὶ τοῖς ἀγνοήμασίν μου μὴ φείσωνται 
 καὶ οὐ μὴ παρῇ τὰ ἁμαρτήματα αὐτῶν,

ὅπως μὴ πληθυνθῶσιν αἱ ἄγνοιαί μου 
 καὶ αἱ ἁμαρτίαι μου πλεονάσωσιν 
 καὶ πεσοῦμαι ἔναντι τῶν ὑπεναντίων 
 καὶ ἐπιχαρεῖταί μοι ὁ ἐχθρός μου;

κύριε πάτερ καὶ θεὲ ζωῆς μου, 
 μετεωρισμὸν ὀφθαλμῶν μὴ δῷς μοι 
 καὶ ἐπιθυμίαν ἀπόστρεψον ἀπ’ ἐμοῦ·



κοιλίας ὄρεξις καὶ συνουσιασμὸς μὴ καταλαβέτωσάν με, 
 καὶ ψυχῇ ἀναιδεῖ μὴ παραδῷς με.

Παιδείαν στόματος ἀκούσατε, τέκνα, 
 καὶ ὁ φυλάσσων οὐ μὴ ἁλῷ.

ἐν τοῖς χείλεσιν αὐτοῦ καταληφθήσεται ἁμαρτωλός, 
 καὶ λοίδορος καὶ ὑπερήφανος σκανδαλισθήσονται ἐν αὐτοῖς.

ὅρκῳ μὴ ἐθίσῃς τὸ στόμα σου 
 καὶ ὀνομασίᾳ τοῦ ἁγίου μὴ συνεθισθῇς·

ὥσπερ γὰρ οἰκέτης ἐξεταζόμενος ἐνδελεχῶς 
 ἀπὸ μώλωπος οὐκ ἐλαττωθήσεται, 
 οὕτως καὶ ὁ ὀμνύων καὶ ὀνομάζων διὰ παντὸς 
 ἀπὸ ἁμαρτίας οὐ μὴ καθαρισθῇ.

ἀνὴρ πολύορκος πλησθήσεται ἀνομίας,
 καὶ οὐκ ἀποστήσεται ἀπὸ τοῦ οἴκου αὐτοῦ μάστιξ· 
 ἐὰν πλημμελήσῃ, ἁμαρτία αὐτοῦ ἐπ’ αὐτῷ, 
 κἂν ὑπερίδῃ, ἥμαρτεν δισσῶς· 
 καὶ εἰ διὰ κενῆς ὤμοσεν, οὐ δικαιωθήσεται, 
 πλησθήσεται γὰρ ἐπαγωγῶν ὁ οἶκος αὐτοῦ.

Ἔστιν λέξις ἀντιπαραβεβλημένη θανάτῳ, 
 μὴ εὑρεθήτω ἐν κληρονομίᾳ Ιακωβ· 
 ἀπὸ γὰρ εὐσεβῶν ταῦτα πάντα ἀποστήσεται, 
 καὶ ἐν ἁμαρτίαις οὐκ ἐγκυλισθήσονται.

ἀπαιδευσίαν ἀσυρῆ μὴ συνεθίσῃς τὸ στόμα σου· 
 ἔστιν γὰρ ἐν αὐτῇ λόγος ἁμαρτίας.

μνήσθητι πατρὸς καὶ μητρός σου, 
 ἀνὰ μέσον γὰρ μεγιστάνων συνεδρεύεις, 
 μήποτε ἐπιλάθῃ ἐνώπιον αὐτῶν 
 καὶ τῷ ἐθισμῷ σου μωρανθῇς 
 καὶ θελήσεις εἰ μὴ ἐγεννήθης 
 καὶ τὴν ἡμέραν τοῦ τοκετοῦ σου καταράσῃ.

ἄνθρωπος συνεθιζόμενος λόγοις ὀνειδισμοῦ 
 ἐν πάσαις ταῖς ἡμέραις αὐτοῦ οὐ μὴ παιδευθῇ.

Δύο εἴδη πληθύνουσιν ἁμαρτίας, 
 καὶ τὸ τρίτον ἐπάξει ὀργήν·

ψυχὴ θερμὴ ὡς πῦρ καιόμενον, 
 οὐ μὴ σβεσθῇ ἕως ἂν καταποθῇ· 
 ἄνθρωπος πόρνος ἐν σώματι σαρκὸς αὐτοῦ, 
 οὐ μὴ παύσηται ἕως ἂν ἐκκαύσῃ πῦρ· 
 ἀνθρώπῳ πόρνῳ πᾶς ἄρτος ἡδύς, 
 οὐ μὴ κοπάσῃ ἕως ἂν τελευτήσῃ.

ἄνθρωπος παραβαίνων ἀπὸ τῆς κλίνης αὐτοῦ 
 λέγων ἐν τῇ ψυχῇ αὐτοῦ Τίς με ὁρᾷ; 
 σκότος κύκλῳ μου, καὶ οἱ τοῖχοί με καλύπτουσιν, 
 καὶ οὐθείς με ὁρᾷ· τί εὐλαβοῦμαι; 
 τῶν ἁμαρτιῶν μου οὐ μὴ μνησθήσεται ὁ ὕψιστος.

καὶ ὀφθαλμοὶ ἀνθρώπων ὁ φόβος αὐτοῦ, 
 καὶ οὐκ ἔγνω ὅτι ὀφθαλμοὶ κυρίου 
 μυριοπλασίως ἡλίου φωτεινότεροι 
 ἐπιβλέποντες πάσας ὁδοὺς ἀνθρώπων 
 καὶ κατανοοῦντες εἰς ἀπόκρυφα μέρη.

πρὶν ἢ κτισθῆναι τὰ πάντα ἔγνωσται αὐτῷ, 
 οὕτως καὶ μετὰ τὸ συντελεσθῆναι.

οὗτος ἐν πλατείαις πόλεως ἐκδικηθήσεται, 
 καὶ οὗ οὐχ ὑπενόησεν, πιασθήσεται.

Οὕτως καὶ γυνὴ καταλιποῦσα τὸν ἄνδρα 
 καὶ παριστῶσα κληρονόμον ἐξ ἀλλοτρίου.

πρῶτον μὲν γὰρ ἐν νόμῳ ὑψίστου ἠπείθησεν, 
 καὶ δεύτερον εἰς ἄνδρα αὐτῆς ἐπλημμέλησεν, 
 καὶ τὸ τρίτον ἐν πορνείᾳ ἐμοιχεύθη 
 καὶ ἐξ ἀλλοτρίου ἀνδρὸς τέκνα παρέστησεν.

αὕτη εἰς ἐκκλησίαν ἐξαχθήσεται, 
 καὶ ἐπὶ τὰ τέκνα αὐτῆς ἐπισκοπὴ ἔσται.

οὐ διαδώσουσιν τὰ τέκνα αὐτῆς εἰς ῥίζαν, 
 καὶ οἱ κλάδοι αὐτῆς οὐκ οἴσουσιν καρπόν.

καταλείψει εἰς κατάραν τὸ μνημόσυνον αὐτῆς, 
 καὶ τὸ ὄνειδος αὐτῆς οὐκ ἐξαλειφθήσεται,

καὶ ἐπιγνώσονται οἱ καταλειφθέντες 
 ὅτι οὐθὲν κρεῖττον φόβου κυρίου 
 καὶ οὐθὲν γλυκύτερον τοῦ προσέχειν ἐντολαῖς κυρίου.

Ἡ σοφία αἰνέσει ψυχὴν αὐτῆς 
 καὶ ἐν μέσῳ λαοῦ αὐτῆς καυχήσεται·

ἐν ἐκκλησίᾳ ὑψίστου στόμα αὐτῆς ἀνοίξει 
 καὶ ἔναντι δυνάμεως αὐτοῦ καυχήσεται

Ἐγὼ ἀπὸ στόματος ὑψίστου ἐξῆλθον 
 καὶ ὡς ὁμίχλη κατεκάλυψα γῆν·

ἐγὼ ἐν ὑψηλοῖς κατεσκήνωσα, 
 καὶ ὁ θρόνος μου ἐν στύλῳ νεφέλης·

γῦρον οὐρανοῦ ἐκύκλωσα μόνη 
 καὶ ἐν βάθει ἀβύσσων περιεπάτησα·

ἐν κύμασιν θαλάσσης καὶ ἐν πάσῃ τῇ γῇ 
 καὶ ἐν παντὶ λαῷ καὶ ἔθνει ἐκτησάμην.

μετὰ τούτων πάντων ἀνάπαυσιν ἐζήτησα 
 καὶ ἐν κληρονομίᾳ τίνος αὐλισθήσομαι.

τότε ἐνετείλατό μοι ὁ κτίστης ἁπάντων, 
 καὶ ὁ κτίσας με κατέπαυσεν τὴν σκηνήν μου 
 καὶ εἶπεν Ἐν Ιακωβ κατασκήνωσον 
 καὶ ἐν Ισραηλ κατακληρονομήθητι.

πρὸ τοῦ αἰῶνος ἀπ’ ἀρχῆς ἔκτισέν με, 
 καὶ ἕως αἰῶνος οὐ μὴ ἐκλίπω.

ἐν σκηνῇ ἁγίᾳ ἐνώπιον αὐτοῦ ἐλειτούργησα 
 καὶ οὕτως ἐν Σιων ἐστηρίχθην·

ἐν πόλει ἠγαπημένῃ ὁμοίως με κατέπαυσεν, 
 καὶ ἐν Ιερουσαλημ ἡ ἐξουσία μου·

καὶ ἐρρίζωσα ἐν λαῷ δεδοξασμένῳ, 
 ἐν μερίδι κυρίου, κληρονομίας αὐτοῦ.

ὡς κέδρος ἀνυψώθην ἐν τῷ Λιβάνῳ 
 καὶ ὡς κυπάρισσος ἐν ὄρεσιν Αερμων·

ὡς φοῖνιξ ἀνυψώθην ἐν Αιγγαδοις 
 καὶ ὡς φυτὰ ῥόδου ἐν Ιεριχω, 
 ὡς ἐλαία εὐπρεπὴς ἐν πεδίῳ, 
 καὶ ἀνυψώθην ὡς πλάτανος.

ὡς κιννάμωμον καὶ ἀσπάλαθος ἀρωμάτων δέδωκα ὀσμὴν 
 καὶ ὡς σμύρνα ἐκλεκτὴ διέδωκα εὐωδίαν, 
 ὡς χαλβάνη καὶ ὄνυξ καὶ στακτὴ 
 καὶ ὡς λιβάνου ἀτμὶς ἐν σκηνῇ.

ἐγὼ ὡς τερέμινθος ἐξέτεινα κλάδους μου, 
 καὶ οἱ κλάδοι μου κλάδοι δόξης καὶ χάριτος.

ἐγὼ ὡς ἄμπελος ἐβλάστησα χάριν, 
 καὶ τὰ ἄνθη μου καρπὸς δόξης καὶ πλούτου.

προσέλθετε πρός με, οἱ ἐπιθυμοῦντές μου, 
 καὶ ἀπὸ τῶν γενημάτων μου ἐμπλήσθητε·

τὸ γὰρ μνημόσυνόν μου ὑπὲρ τὸ μέλι γλυκύ, 
 καὶ ἡ κληρονομία μου ὑπὲρ μέλιτος κηρίον.

οἱ ἐσθίοντές με ἔτι πεινάσουσιν, 
 καὶ οἱ πίνοντές με ἔτι διψήσουσιν.

ὁ ὑπακούων μου οὐκ αἰσχυνθήσεται, 
 καὶ οἱ ἐργαζόμενοι ἐν ἐμοὶ οὐχ ἁμαρτήσουσιν.

Ταῦτα πάντα βίβλος διαθήκης θεοῦ ὑψίστου, 
 νόμον ὃν ἐνετείλατο ἡμῖν Μωυσῆς
 κληρονομίαν συναγωγαῖς Ιακωβ,

ὁ πιμπλῶν ὡς Φισων σοφίαν 
 καὶ ὡς Τίγρις ἐν ἡμέραις νέων,

ὁ ἀναπληρῶν ὡς Εὐφράτης σύνεσιν 
 καὶ ὡς Ιορδάνης ἐν ἡμέραις θερισμοῦ,

ὁ ἐκφαίνων ὡς φῶς παιδείαν, 
 ὡς Γηων ἐν ἡμέραις τρυγήτου.

οὐ συνετέλεσεν ὁ πρῶτος γνῶναι αὐτήν, 
 καὶ οὕτως ὁ ἔσχατος οὐκ ἐξιχνίασεν αὐτήν·

ἀπὸ γὰρ θαλάσσης ἐπληθύνθη διανόημα αὐτῆς 
 καὶ ἡ βουλὴ αὐτῆς ἀπὸ ἀβύσσου μεγάλης.

Κἀγὼ ὡς διῶρυξ ἀπὸ ποταμοῦ 
 καὶ ὡς ὑδραγωγὸς ἐξῆλθον εἰς παράδεισον·

εἶπα Ποτιῶ μου τὸν κῆπον 
 καὶ μεθύσω μου τὴν πρασιάν· 
 καὶ ἰδοὺ ἐγένετό μοι ἡ διῶρυξ εἰς ποταμόν, 
 καὶ ὁ ποταμός μου ἐγένετο εἰς θάλασσαν.

ἔτι παιδείαν ὡς ὄρθρον φωτιῶ 
 καὶ ἐκφανῶ αὐτὰ ἕως εἰς μακράν·

ἔτι διδασκαλίαν ὡς προφητείαν ἐκχεῶ 
 καὶ καταλείψω αὐτὴν εἰς γενεὰς αἰώνων.

ἴδετε ὅτι οὐκ ἐμοὶ μόνῳ ἐκοπίασα, 
 ἀλλ’ ἅπασιν τοῖς ἐκζητοῦσιν αὐτήν.

Ἐν τρισὶν ὡραΐσθην καὶ ἀνέστην ὡραία 
 ἔναντι κυρίου καὶ ἀνθρώπων· 
 ὁμόνοια ἀδελφῶν, καὶ φιλία τῶν πλησίον, 
 καὶ γυνὴ καὶ ἀνὴρ ἑαυτοῖς συμπεριφερόμενοι.

τρία δὲ εἴδη ἐμίσησεν ἡ ψυχή μου 
 καὶ προσώχθισα σφόδρα τῇ ζωῇ αὐτῶν· 
 πτωχὸν ὑπερήφανον, καὶ πλούσιον ψεύστην, 
 γέροντα μοιχὸν ἐλαττούμενον συνέσει.

Ἐν νεότητι οὐ συναγείοχας, 
 καὶ πῶς ἂν εὕροις ἐν τῷ γήρᾳ σου;

ὡς ὡραῖον πολιαῖς κρίσις 
 καὶ πρεσβυτέροις ἐπιγνῶναι βουλήν.

ὡς ὡραία γερόντων σοφία
 καὶ δεδοξασμένοις διανόημα καὶ βουλή.

στέφανος γερόντων πολυπειρία, 
 καὶ τὸ καύχημα αὐτῶν φόβος κυρίου.

Ἐννέα ὑπονοήματα ἐμακάρισα ἐν καρδίᾳ 
 καὶ τὸ δέκατον ἐρῶ ἐπὶ γλώσσης· 
 ἄνθρωπος εὐφραινόμενος ἐπὶ τέκνοις, 
 ζῶν καὶ βλέπων ἐπὶ πτώσει ἐχθρῶν·

μακάριος ὁ συνοικῶν γυναικὶ συνετῇ, 
 καὶ ὃς ἐν γλώσσῃ οὐκ ὠλίσθησεν, 
 καὶ ὃς οὐκ ἐδούλευσεν ἀναξίῳ ἑαυτοῦ·

μακάριος ὃς εὗρεν φρόνησιν, 
 καὶ ὁ διηγούμενος εἰς ὦτα ἀκουόντων·

ὡς μέγας ὁ εὑρὼν σοφίαν· 
 ἀλλ’ οὐκ ἔστιν ὑπὲρ τὸν φοβούμενον τὸν κύριον·

φόβος κυρίου ὑπὲρ πᾶν ὑπερέβαλεν, 
 ὁ κρατῶν αὐτοῦ τίνι ὁμοιωθήσεται;

Πᾶσαν πληγὴν καὶ μὴ πληγὴν καρδίας, 
 καὶ πᾶσαν πονηρίαν καὶ μὴ πονηρίαν γυναικός·

πᾶσαν ἐπαγωγὴν καὶ μὴ ἐπαγωγὴν μισούντων, 
 καὶ πᾶσαν ἐκδίκησιν καὶ μὴ ἐκδίκησιν ἐχθρῶν.

οὐκ ἔστιν κεφαλὴ ὑπὲρ κεφαλὴν ὄφεως, 
 καὶ οὐκ ἔστιν θυμὸς ὑπὲρ θυμὸν ἐχθροῦ.

συνοικῆσαι λέοντι καὶ δράκοντι εὐδοκήσω 
 ἢ συνοικῆσαι μετὰ γυναικὸς πονηρᾶς.

πονηρία γυναικὸς ἀλλοιοῖ τὴν ὅρασιν αὐτῆς 
 καὶ σκοτοῖ τὸ πρόσωπον αὐτῆς ὡς ἄρκος·

ἀνὰ μέσον τῶν πλησίον αὐτοῦ ἀναπεσεῖται ὁ ἀνηρ αὐτῆς 
 καὶ ἀκουσίως ἀνεστέναξεν πικρά.

μικρὰ πᾶσα κακία πρὸς κακίαν γυναικός, 
 κλῆρος ἁμαρτωλοῦ ἐπιπέσοι αὐτῇ.

ἀνάβασις ἀμμώδης ἐν ποσὶν πρεσβυτέρου, 
 οὕτως γυνὴ γλωσσώδης ἀνδρὶ ἡσύχῳ.

μὴ προσπέσῃς ἐπὶ κάλλος γυναικὸς 
 καὶ γυναῖκα μὴ ἐπιποθήσῃς.

ὀργὴ καὶ ἀναίδεια καὶ αἰσχύνη μεγάλη 
 γυνὴ ἐὰν ἐπιχορηγῇ τῷ ἀνδρὶ αὐτῆς.

καρδία ταπεινὴ καὶ πρόσωπον σκυθρωπὸν 
 καὶ πληγὴ καρδίας γυνὴ πονηρά· 
 χεῖρες παρειμέναι καὶ γόνατα παραλελυμένα 
 ἥτις οὐ μακαριεῖ τὸν ἄνδρα αὐτῆς.

ἀπὸ γυναικὸς ἀρχὴ ἁμαρτίας, 
 καὶ δι’ αὐτὴν ἀποθνῄσκομεν πάντες.

μὴ δῷς ὕδατι διέξοδον 
 μηδὲ γυναικὶ πονηρᾷ παρρησίαν·

εἰ μὴ πορεύεται κατὰ χεῖράς σου, 
 ἀπὸ τῶν σαρκῶν σου ἀπότεμε αὐτήν.

Γυναικὸς ἀγαθῆς μακάριος ὁ ἀνήρ, 
 καὶ ἀριθμὸς τῶν ἡμερῶν αὐτοῦ διπλάσιος.

γυνὴ ἀνδρεία εὐφραίνει τὸν ἄνδρα αὐτῆς, 
 καὶ τὰ ἔτη αὐτοῦ πληρώσει ἐν εἰρήνῃ.

γυνὴ ἀγαθὴ μερὶς ἀγαθή, 
 ἐν μερίδι φοβουμένων κύριον δοθήσεται·

πλουσίου δὲ καὶ πτωχοῦ καρδία ἀγαθή, 
 ἐν παντὶ καιρῷ πρόσωπον ἱλαρόν.

Ἀπὸ τριῶν εὐλαβήθη ἡ καρδία μου, 
 καὶ ἐπὶ τῷ τετάρτῳ προσώπῳ ἐδεήθην· 
 διαβολὴν πόλεως, καὶ ἐκκλησίαν ὄχλου, 
 καὶ καταψευσμόν, ὑπὲρ θάνατον πάντα μοχθηρά.

ἄλγος καρδίας καὶ πένθος γυνὴ ἀντίζηλος ἐπὶ γυναικὶ 
 καὶ μάστιξ γλώσσης πᾶσιν ἐπικοινωνοῦσα.

βοοζύγιον σαλευόμενον γυνὴ πονηρά, 
 ὁ κρατῶν αὐτῆς ὡς ὁ δρασσόμενος σκορπίου.

ὀργὴ μεγάλη γυνὴ μέθυσος 
 καὶ ἀσχημοσύνην αὐτῆς οὐ συγκαλύψει.

πορνεία γυναικὸς ἐν μετεωρισμοῖς ὀφθαλμῶν 
 καὶ ἐν τοῖς βλεφάροις αὐτῆς γνωσθήσεται.

ἐπὶ θυγατρὶ ἀδιατρέπτῳ στερέωσον φυλακήν, 
 ἵνα μὴ εὑροῦσα ἄνεσιν ἑαυτῇ χρήσηται·

ὀπίσω ἀναιδοῦς ὀφθαλμοῦ φύλαξαι 
 καὶ μὴ θαυμάσῃς, ἐὰν εἰς σὲ πλημμελήσῃ·

ὡς διψῶν ὁδοιπόρος τὸ στόμα ἀνοίξει 
 καὶ ἀπὸ παντὸς ὕδατος τοῦ σύνεγγυς πίεται, 
 κατέναντι παντὸς πασσάλου καθήσεται
 καὶ ἔναντι βέλους ἀνοίξει φαρέτραν.

Χάρις γυναικὸς τέρψει τὸν ἄνδρα αὐτῆς, 
 καὶ τὰ ὀστᾶ αὐτοῦ πιανεῖ ἡ ἐπιστήμη αὐτῆς.

δόσις κυρίου γυνὴ σιγηρά, 
 καὶ οὐκ ἔστιν ἀντάλλαγμα πεπαιδευμένης ψυχῆς·

χάρις ἐπὶ χάριτι γυνὴ αἰσχυντηρά, 
 καὶ οὐκ ἔστιν σταθμὸς πᾶς ἄξιος ἐγκρατοῦς ψυχῆς.

ἥλιος ἀνατέλλων ἐν ὑψίστοις κυρίου 
 καὶ κάλλος ἀγαθῆς γυναικὸς ἐν κόσμῳ οἰκίας αὐτῆς·

λύχνος ἐκλάμπων ἐπὶ λυχνίας ἁγίας 
 καὶ κάλλος προσώπου ἐπὶ ἡλικίᾳ στασίμῃ·

στῦλοι χρύσεοι ἐπὶ βάσεως ἀργυρᾶς 
 καὶ πόδες ὡραῖοι ἐπὶ στέρνοις εὐσταθοῦς.

Ἐπὶ δυσὶ λελύπηται ἡ καρδία μου, 
 καὶ ἐπὶ τῷ τρίτῳ θυμός μοι ἐπῆλθεν· 
 ἀνὴρ πολεμιστὴς ὑστερῶν δι’ ἔνδειαν, 
 καὶ ἄνδρες συνετοὶ ἐὰν σκυβαλισθῶσιν, 
 ἐπανάγων ἀπὸ δικαιοσύνης ἐπὶ ἁμαρτίαν· 
 ὁ κύριος ἑτοιμάσει εἰς ῥομφαίαν αὐτόν.

Μόλις ἐξελεῖται ἔμπορος ἀπὸ πλημμελείας, 
 καὶ οὐ δικαιωθήσεται κάπηλος ἀπὸ ἁμαρτίας.

χάριν διαφόρου πολλοὶ ἥμαρτον, 
 καὶ ὁ ζητῶν πληθῦναι ἀποστρέψει ὀφθαλμόν.

ἀνὰ μέσον ἁρμῶν λίθων παγήσεται πάσσαλος, 
 καὶ ἀνὰ μέσον πράσεως καὶ ἀγορασμοῦ συντριβήσεται ἁμαρτία.

ἐὰν μὴ ἐν φόβῳ κυρίου κρατήσῃ κατὰ σπουδήν, 
 ἐν τάχει καταστραφήσεται αὐτοῦ ὁ οἶκος.

Ἐν σείσματι κοσκίνου διαμένει κοπρία, 
 οὕτως σκύβαλα ἀνθρώπου ἐν λογισμῷ αὐτοῦ.

σκεύη κεραμέως δοκιμάζει κάμινος, 
 καὶ πειρασμὸς ἀνθρώπου ἐν διαλογισμῷ αὐτοῦ.

γεώργιον ξύλου ἐκφαίνει ὁ καρπὸς αὐτοῦ, 
 οὕτως λόγος ἐνθυμήματος καρδίας ἀνθρώπου.

πρὸ λογισμοῦ μὴ ἐπαινέσῃς ἄνδρα· 
 οὗτος γὰρ πειρασμὸς ἀνθρώπων.

Ἐὰν διώκῃς τὸ δίκαιον, καταλήμψῃ 
 καὶ ἐνδύσῃ αὐτὸ ὡς ποδήρη δόξης.

πετεινὰ πρὸς τὰ ὅμοια αὐτοῖς καταλύσει, 
 καὶ ἀλήθεια πρὸς τοὺς ἐργαζομένους αὐτὴν ἐπανήξει.

λέων θήραν ἐνεδρεύει, 
 οὕτως ἁμαρτία ἐργαζομένους ἄδικα.

διήγησις εὐσεβοῦς διὰ παντὸς σοφία, 
 ὁ δὲ ἄφρων ὡς σελήνη ἀλλοιοῦται.

εἰς μέσον ἀσυνέτων συντήρησον καιρόν, 
 εἰς μέσον δὲ διανοουμένων ἐνδελέχιζε.

διήγησις μωρῶν προσόχθισμα, 
 καὶ ὁ γέλως αὐτῶν ἐν σπατάλῃ ἁμαρτίας.

λαλιὰ πολυόρκου ἀνορθώσει τρίχας, 
 καὶ ἡ μάχη αὐτῶν ἐμφραγμὸς ὠτίων.

ἔκχυσις αἵματος μάχη ὑπερηφάνων, 
 καὶ ἡ διαλοιδόρησις αὐτῶν ἀκοὴ μοχθηρά.

Ὁ ἀποκαλύπτων μυστήρια ἀπώλεσεν πίστιν 
 καὶ οὐ μὴ εὕρῃ φίλον πρὸς τὴν ψυχὴν αὐτοῦ.

στέρξον φίλον καὶ πιστώθητι μετ’ αὐτοῦ· 
 ἐὰν δὲ ἀποκαλύψῃς τὰ μυστήρια αὐτοῦ, μὴ καταδιώξῃς 
 ὀπίσω αὐτοῦ.

καθὼς γὰρ ἀπώλεσεν ἄνθρωπος τὸν νεκρὸν αὐτοῦ, 
 οὕτως ἀπώλεσας τὴν φιλίαν τοῦ πλησίον·

καὶ ὡς πετεινὸν ἐκ χειρός σου ἀπέλυσας, 
 οὕτως ἀφῆκας τὸν πλησίον καὶ οὐ θηρεύσεις αὐτόν.

μὴ αὐτὸν διώξῃς, ὅτι μακρὰν ἀπέστη 
 καὶ ἐξέφυγεν ὡς δορκὰς ἐκ παγίδος.

ὅτι τραῦμα ἔστιν καταδῆσαι,
 καὶ λοιδορίας ἔστιν διαλλαγή, 
 ὁ δὲ ἀποκαλύψας μυστήρια ἀφήλπισεν.

Διανεύων ὀφθαλμῷ τεκταίνει κακά, 
 καὶ οὐδεὶς αὐτὰ ἀποστήσει ἀπ’ αὐτοῦ·

ἀπέναντι τῶν ὀφθαλμῶν σου γλυκανεῖ τὸ στόμα αὐτοῦ 
 καὶ ἐπὶ τῶν λόγων σου ἐκθαυμάσει, 
 ὕστερον δὲ διαστρέψει τὸ στόμα αὐτοῦ 
 καὶ ἐν τοῖς λόγοις σου δώσει σκάνδαλον.

πολλὰ ἐμίσησα καὶ οὐχ ὡμοίωσα αὐτῷ, 
 καὶ ὁ κύριος μισήσει αὐτόν.

ὁ βάλλων λίθον εἰς ὕψος ἐπὶ κεφαλὴν αὐτοῦ βάλλει, 
 καὶ πληγὴ δολία διελεῖ τραύματα.

ὁ ὀρύσσων βόθρον εἰς αὐτὸν ἐμπεσεῖται, 
 καὶ ὁ ἱστῶν παγίδα ἐν αὐτῇ ἁλώσεται.

ὁ ποιῶν πονηρά, εἰς αὐτὸν κυλισθήσεται, 
 καὶ οὐ μὴ ἐπιγνῷ πόθεν ἥκει αὐτῷ.

ἐμπαιγμὸς καὶ ὀνειδισμὸς ὑπερηφάνῳ, 
 καὶ ἡ ἐκδίκησις ὡς λέων ἐνεδρεύσει αὐτόν.

παγίδι ἁλώσονται οἱ εὐφραινόμενοι πτώσει εὐσεβῶν, 
 καὶ ὀδύνη καταναλώσει αὐτοὺς πρὸ τοῦ θανάτου αὐτῶν.

Μῆνις καὶ ὀργή, καὶ ταῦτά ἐστιν βδελύγματα, 
 καὶ ἀνὴρ ἁμαρτωλὸς ἐγκρατὴς ἔσται αὐτῶν.

ὁ ἐκδικῶν παρὰ κυρίου εὑρήσει ἐκδίκησιν, 
 καὶ τὰς ἁμαρτίας αὐτοῦ διατηρῶν διατηρήσει.

ἄφες ἀδίκημα τῷ πλησίον σου, 
 καὶ τότε δεηθέντος σου αἱ ἁμαρτίαι σου λυθήσονται.

ἄνθρωπος ἀνθρώπῳ συντηρεῖ ὀργήν, 
 καὶ παρὰ κυρίου ζητεῖ ἴασιν;

ἐπ’ ἄνθρωπον ὅμοιον αὐτῷ οὐκ ἔχει ἔλεος, 
 καὶ περὶ τῶν ἁμαρτιῶν αὐτοῦ δεῖται;

αὐτὸς σὰρξ ὢν διατηρεῖ μῆνιν, 
 τίς ἐξιλάσεται τὰς ἁμαρτίας αὐτοῦ;

μνήσθητι τὰ ἔσχατα καὶ παῦσαι ἐχθραίνων, 
 καταφθορὰν καὶ θάνατον, καὶ ἔμμενε ἐντολαῖς.

μνήσθητι ἐντολῶν καὶ μὴ μηνίσῃς τῷ πλησίον, 
 καὶ διαθήκην ὑψίστου καὶ πάριδε ἄγνοιαν.

Ἀπόσχου ἀπὸ μάχης, καὶ ἐλαττώσεις ἁμαρτίας· 
 ἄνθρωπος γὰρ θυμώδης ἐκκαύσει μάχην,

καὶ ἀνὴρ ἁμαρτωλὸς ταράξει φίλους 
 καὶ ἀνὰ μέσον εἰρηνευόντων ἐμβαλεῖ διαβολήν.

κατὰ τὴν ὕλην τοῦ πυρὸς οὕτως ἐκκαυθήσεται, 
 καὶ κατὰ τὴν στερέωσιν τῆς μάχης ἐκκαυθήσεται· 
 κατὰ τὴν ἰσχὺν τοῦ ἀνθρώπου ὁ θυμὸς αὐτοῦ ἔσται, 
 καὶ κατὰ τὸν πλοῦτον ἀνυψώσει ὀργὴν αὐτοῦ.

ἔρις κατασπευδομένη ἐκκαίει πῦρ, 
 καὶ μάχη κατασπεύδουσα ἐκχέει αἷμα.

ἐὰν φυσήσῃς εἰς σπινθῆρα, ἐκκαήσεται, 
 καὶ ἐὰν πτύσῃς ἐπ’ αὐτόν, σβεσθήσεται· 
 καὶ ἀμφότερα ἐκ τοῦ στόματός σου ἐκπορεύεται.

Ψίθυρον καὶ δίγλωσσον καταράσασθε· 
 πολλοὺς γὰρ εἰρηνεύοντας ἀπώλεσεν.

γλῶσσα τρίτη πολλοὺς ἐσάλευσεν 
 καὶ διέστησεν αὐτοὺς ἀπὸ ἔθνους εἰς ἔθνος 
 καὶ πόλεις ὀχυρὰς καθεῖλεν 
 καὶ οἰκίας μεγιστάνων κατέστρεψεν.

γλῶσσα τρίτη γυναῖκας ἀνδρείας ἐξέβαλεν 
 καὶ ἐστέρεσεν αὐτὰς τῶν πόνων αὐτῶν.

ὁ προσέχων αὐτῇ οὐ μὴ εὕρῃ ἀνάπαυσιν 
 οὐδὲ κατασκηνώσει μεθ’ ἡσυχίας.

πληγὴ μάστιγος ποιεῖ μώλωπα, 
 πληγὴ δὲ γλώσσης συγκλάσει ὀστᾶ.

πολλοὶ ἔπεσαν ἐν στόματι μαχαίρας, 
 καὶ οὐχ ὡς οἱ πεπτωκότες διὰ γλῶσσαν.

μακάριος ὁ σκεπασθεὶς ἀπ’ αὐτῆς, 
 ὃς οὐ διῆλθεν ἐν τῷ θυμῷ αὐτῆς, 
 ὃς οὐχ εἵλκυσεν τὸν ζυγὸν αὐτῆς 
 καὶ ἐν τοῖς δεσμοῖς αὐτῆς οὐκ ἐδέθη·

ὁ γὰρ ζυγὸς αὐτῆς ζυγὸς σιδηροῦς, 
 καὶ οἱ δεσμοὶ αὐτῆς δεσμοὶ χάλκειοι·

θάνατος πονηρὸς ὁ θάνατος αὐτῆς,
 καὶ λυσιτελὴς μᾶλλον ὁ ᾅδης αὐτῆς.

οὐ μὴ κρατήσῃ εὐσεβῶν, 
 καὶ ἐν τῇ φλογὶ αὐτῆς οὐ καήσονται.

οἱ καταλείποντες κύριον ἐμπεσοῦνται εἰς αὐτήν, 
 καὶ ἐν αὐτοῖς ἐκκαήσεται καὶ οὐ μὴ σβεσθῇ· 
 ἐπαποσταλήσεται αὐτοῖς ὡς λέων 
 καὶ ὡς πάρδαλις λυμανεῖται αὐτούς.

ἰδὲ περίφραξον τὸ κτῆμά σου ἀκάνθαις, 
 τὸ ἀργύριόν σου καὶ τὸ χρυσίον κατάδησον·

καὶ τοῖς λόγοις σου ποίησον ζυγὸν καὶ σταθμὸν 
 καὶ τῷ στόματί σου ποίησον θύραν καὶ μοχλόν.

πρόσεχε μήπως ὀλίσθῃς ἐν αὐτῇ, 
 μὴ πέσῃς κατέναντι ἐνεδρεύοντος.

Ὁ ποιῶν ἔλεος δανιεῖ τῷ πλησίον, 
 καὶ ὁ ἐπισχύων τῇ χειρὶ αὐτοῦ τηρεῖ ἐντολάς.

δάνεισον τῷ πλησίον ἐν καιρῷ χρείας αὐτοῦ 
 καὶ πάλιν ἀπόδος τῷ πλησίον εἰς τὸν καιρόν·

στερέωσον λόγον καὶ πιστώθητι μετ’ αὐτοῦ, 
 καὶ ἐν παντὶ καιρῷ εὑρήσεις τὴν χρείαν σου.

πολλοὶ ὡς εὕρεμα ἐνόμισαν δάνος 
 καὶ παρέσχον κόπον τοῖς βοηθήσασιν αὐτοῖς.

ἕως οὗ λάβῃ, καταφιλήσει χεῖρας αὐτοῦ 
 καὶ ἐπὶ τῶν χρημάτων τοῦ πλησίον ταπεινώσει φωνήν· 
 καὶ ἐν καιρῷ ἀποδόσεως παρελκύσει χρόνον 
 καὶ ἀποδώσει λόγους ἀκηδίας 
 καὶ τὸν καιρὸν αἰτιάσεται.

ἐὰν ἰσχύσῃ, μόλις κομίσεται τὸ ἥμισυ 
 καὶ λογιεῖται αὐτὸ ὡς εὕρεμα· 
 εἰ δὲ μή, ἀπεστέρησεν αὐτὸν τῶν χρημάτων αὐτοῦ, 
 καὶ ἐκτήσατο αὐτὸν ἐχθρὸν δωρεάν· 
 κατάρας καὶ λοιδορίας ἀποδώσει αὐτῷ 
 καὶ ἀντὶ δόξης ἀποδώσει αὐτῷ ἀτιμίαν.

πολλοὶ οὐ χάριν πονηρίας ἀπέστρεψαν, 
 ἀποστερηθῆναι δωρεὰν εὐλαβήθησαν.

Πλὴν ἐπὶ ταπεινῷ μακροθύμησον
 καὶ ἐπ’ ἐλεημοσύνῃ μὴ παρελκύσῃς αὐτόν.

χάριν ἐντολῆς ἀντιλαβοῦ πένητος 
 καὶ κατὰ τὴν ἔνδειαν αὐτοῦ μὴ ἀποστρέψῃς αὐτὸν κενόν.

ἀπόλεσον ἀργύριον δι’ ἀδελφὸν καὶ φίλον, 
 καὶ μὴ ἰωθήτω ὑπὸ τὸν λίθον εἰς ἀπώλειαν.

θὲς τὸν θησαυρόν σου κατ’ ἐντολὰς ὑψίστου, 
 καὶ λυσιτελήσει σοι μᾶλλον ἢ τὸ χρυσίον.

σύγκλεισον ἐλεημοσύνην ἐν τοῖς ταμιείοις σου, 
 καὶ αὕτη ἐξελεῖταί σε ἐκ πάσης κακώσεως·

ὑπὲρ ἀσπίδα κράτους καὶ ὑπὲρ δόρυ ὁλκῆς 
 κατέναντι ἐχθροῦ πολεμήσει ὑπὲρ σοῦ.

Ἀνὴρ ἀγαθὸς ἐγγυήσεται τὸν πλησίον, 
 καὶ ὁ ἀπολωλεκὼς αἰσχύνην ἐγκαταλείψει αὐτόν.

χάριτας ἐγγύου μὴ ἐπιλάθῃ· 
 ἔδωκεν γὰρ τὴν ψυχὴν αὐτοῦ ὑπὲρ σοῦ.

ἀγαθὰ ἐγγύου ἀνατρέψει ἁμαρτωλός, 
 καὶ ἀχάριστος ἐν διανοίᾳ ἐγκαταλείψει ῥυσάμενον.

ἐγγύη πολλοὺς ἀπώλεσεν κατευθύνοντας 
 καὶ ἐσάλευσεν αὐτοὺς ὡς κῦμα θαλάσσης·

ἄνδρας δυνατοὺς ἀπῴκισεν, 
 καὶ ἐπλανήθησαν ἐν ἔθνεσιν ἀλλοτρίοις.

ἁμαρτωλὸς ἐμπεσὼν εἰς ἐγγύην 
 καὶ διώκων ἐργολαβίας ἐμπεσεῖται εἰς κρίσεις.

ἀντιλαβοῦ τοῦ πλησίον κατὰ δύναμίν σου 
 καὶ πρόσεχε σεαυτῷ μὴ ἐμπέσῃς.

Ἀρχὴ ζωῆς ὕδωρ καὶ ἄρτος καὶ ἱμάτιον 
 καὶ οἶκος καλύπτων ἀσχημοσύνην.

κρείσσων βίος πτωχοῦ ὑπὸ σκέπην δοκῶν 
 ἢ ἐδέσματα λαμπρὰ ἐν ἀλλοτρίοις.

ἐπὶ μικρῷ καὶ μεγάλῳ εὐδοκίαν ἔχε, 
 καὶ ὀνειδισμὸν παροικίας οὐ μὴ ἀκούσῃς.

ζωὴ πονηρὰ ἐξ οἰκίας εἰς οἰκίαν, 
 καὶ οὗ παροικήσεις, οὐκ ἀνοίξεις στόμα·

ξενιεῖς καὶ ποτιεῖς εἰς ἀχάριστα 
 καὶ πρὸς ἐπὶ τούτοις πικρὰ ἀκούσῃ

Πάρελθε, πάροικε, κόσμησον τράπεζαν, 
 καὶ εἴ τι ἐν τῇ χειρί σου, ψώμισόν με·

ἔξελθε, πάροικε, ἀπὸ προσώπου δόξης, 
 ἐπεξένωταί μοι ὁ ἀδελφός, χρεία τῆς οἰκίας.

βαρέα ταῦτα ἀνθρώπῳ ἔχοντι φρόνησιν, 
 ἐπιτίμησις οἰκίας καὶ ὀνειδισμὸς δανειστοῦ.

Ὁ ἀγαπῶν τὸν υἱὸν αὐτοῦ ἐνδελεχήσει μάστιγας αὐτῷ, 
 ἵνα εὐφρανθῇ ἐπ’ ἐσχάτων αὐτοῦ·

ὁ παιδεύων τὸν υἱὸν αὐτοῦ ὀνήσεται ἐπ’ αὐτῷ 
 καὶ ἀνὰ μέσον γνωρίμων ἐπ’ αὐτῷ καυχήσεται·

ὁ διδάσκων τὸν υἱὸν αὐτοῦ παραζηλώσει τὸν ἐχθρὸν 
 καὶ ἔναντι φίλων ἐπ’ αὐτῷ ἀγαλλιάσεται.

ἐτελεύτησεν αὐτοῦ ὁ πατήρ, καὶ ὧς οὐκ ἀπέθανεν· 
 ὅμοιον γὰρ αὐτῷ κατέλιπεν μετ’ αὐτόν.

ἐν τῇ ζωῇ αὐτοῦ εἶδεν καὶ εὐφράνθη 
 καὶ ἐν τῇ τελευτῇ αὐτοῦ οὐκ ἐλυπήθη·

ἐναντίον ἐχθρῶν κατέλιπεν ἔκδικον 
 καὶ τοῖς φίλοις ἀνταποδιδόντα χάριν.

περιψύχων υἱὸν καταδεσμεύσει τραύματα αὐτοῦ, 
 καὶ ἐπὶ πάσῃ βοῇ ταραχθήσεται σπλάγχνα αὐτοῦ.

ἵππος ἀδάμαστος ἐκβαίνει σκληρός, 
 καὶ υἱὸς ἀνειμένος ἐκβαίνει προαλής.

τιθήνησον τέκνον, καὶ ἐκθαμβήσει σε· 
 σύμπαιξον αὐτῷ, καὶ λυπήσει σε.

μὴ συγγελάσῃς αὐτῷ, ἵνα μὴ συνοδυνηθῇς, 
 καὶ ἐπ’ ἐσχάτων γομφιάσεις τοὺς ὀδόντας σου.

μὴ δῷς αὐτῷ ἐξουσίαν ἐν νεότητι·

θλάσον τὰς πλευρὰς αὐτοῦ, ὡς ἔστιν νήπιος, 
 μήποτε σκληρυνθεὶς ἀπειθήσῃ σοι.

παίδευσον τὸν υἱόν σου καὶ ἔργασαι ἐν αὐτῷ, 
 ἵνα μὴ ἐν τῇ ἀσχημοσύνῃ αὐτοῦ προσκόψῃς.

Κρείσσων πτωχὸς ὑγιὴς καὶ ἰσχύων τῇ ἕξει 
 ἢ πλούσιος μεμαστιγωμένος εἰς σῶμα αὐτοῦ.

ὑγίεια καὶ εὐεξία βελτίων παντὸς χρυσίου, 
 καὶ σῶμα εὔρωστον ἢ ὄλβος ἀμέτρητος.

οὐκ ἔστιν πλοῦτος βελτίων ὑγιείας σώματος, 
 καὶ οὐκ ἔστιν εὐφροσύνη ὑπὲρ χαρὰν καρδίας.

κρείσσων θάνατος ὑπὲρ ζωὴν πικρὰν 
 καὶ ἀνάπαυσις αἰῶνος ἢ ἀρρώστημα ἔμμονον.

ἀγαθὰ ἐκκεχυμένα ἐπὶ στόματι κεκλεισμένῳ 
 θέματα βρωμάτων παρακείμενα ἐπὶ τάφῳ.

τί συμφέρει κάρπωσις εἰδώλῳ; 
 οὔτε γὰρ ἔδεται οὔτε μὴ ὀσφρανθῇ· 
 οὕτως ὁ ἐκδιωκόμενος ὑπὸ κυρίου.

βλέπων ἐν ὀφθαλμοῖς καὶ στενάζων 
 ὥσπερ εὐνοῦχος περιλαμβάνων παρθένον καὶ στενάζων.

Μὴ δῷς εἰς λύπην τὴν ψυχήν σου 
 καὶ μὴ θλίψῃς σεαυτὸν ἐν βουλῇ σου.

εὐφροσύνη καρδίας ζωὴ ἀνθρώπου, 
 καὶ ἀγαλλίαμα ἀνδρὸς μακροημέρευσις.

ἀπάτα τὴν ψυχήν σου καὶ παρακάλει τὴν καρδίαν σου 
 καὶ λύπην μακρὰν ἀπόστησον ἀπὸ σοῦ· 
 πολλοὺς γὰρ ἀπώλεσεν ἡ λύπη, 
 καὶ οὐκ ἔστιν ὠφέλεια ἐν αὐτῇ.

ζῆλος καὶ θυμὸς ἐλαττοῦσιν ἡμέρας, 
 καὶ πρὸ καιροῦ γῆρας ἄγει μέριμνα.

λαμπρὰ καρδία καὶ ἀγαθὴ ἐπὶ ἐδέσμασιν 
 τῶν βρωμάτων αὐτῆς ἐπιμελήσεται.

Ἀγρυπνία πλούτου ἐκτήκει σάρκας, 
 καὶ ἡ μέριμνα αὐτοῦ ἀφιστᾷ ὕπνον.

μέριμνα ἀγρυπνίας ἀποστήσει νυσταγμόν, 
 καὶ ἀρρώστημα βαρὺ ἐκνήψει ὕπνον.

ἐκοπίασεν πλούσιος ἐν συναγωγῇ χρημάτων 
 καὶ ἐν τῇ ἀναπαύσει ἐμπίμπλαται τῶν τρυφημάτων αὐτοῦ.

ἐκοπίασεν πτωχὸς ἐν ἐλαττώσει βίου 
 καὶ ἐν τῇ ἀναπαύσει ἐπιδεὴς γίνεται.

Ὁ ἀγαπῶν χρυσίον οὐ δικαιωθήσεται, 
 καὶ ὁ διώκων διάφορα ἐν αὐτοῖς πλανηθήσεται.

πολλοὶ ἐδόθησαν εἰς πτῶμα χάριν χρυσίου, 
 καὶ ἐγενήθη ἡ ἀπώλεια αὐτῶν κατὰ πρόσωπον αὐτῶν.

ξύλον προσκόμματός ἐστιν τοῖς ἐνθουσιάζουσιν αὐτῷ, 
 καὶ πᾶς ἄφρων ἁλώσεται ἐν αὐτῷ.

μακάριος πλούσιος, ὃς εὑρέθη ἄμωμος 
 καὶ ὃς ὀπίσω χρυσίου οὐκ ἐπορεύθη·

τίς ἐστιν; καὶ μακαριοῦμεν αὐτόν· 
 ἐποίησεν γὰρ θαυμάσια ἐν λαῷ αὐτοῦ.

τίς ἐδοκιμάσθη ἐν αὐτῷ καὶ ἐτελειώθη; 
 καὶ ἔσται αὐτῷ εἰς καύχησιν. 
 τίς ἐδύνατο παραβῆναι καὶ οὐ παρέβη, 
 καὶ ποιῆσαι κακὰ καὶ οὐκ ἐποίησεν;

στερεωθήσεται τὰ ἀγαθὰ αὐτοῦ, 
 καὶ τὰς ἐλεημοσύνας αὐτοῦ ἐκδιηγήσεται ἐκκλησία.

Ἐπὶ τραπέζης μεγάλης ἐκάθισας; 
 μὴ ἀνοίξῃς ἐπ’ αὐτῆς φάρυγγά σου 
 καὶ μὴ εἴπῃς Πολλά γε τὰ ἐπ’ αὐτῆς·

μνήσθητι ὅτι κακὸν ὀφθαλμὸς πονηρός. 
 πονηρότερον ὀφθαλμοῦ τί ἔκτισται; 
 διὰ τοῦτο ἀπὸ παντὸς προσώπου δακρύει.

οὗ ἐὰν ἐπιβλέψῃ, μὴ ἐκτείνῃς χεῖρα 
 καὶ μὴ συνθλίβου αὐτῷ ἐν τρυβλίῳ.

νόει τὰ τοῦ πλησίον ἐκ σεαυτοῦ 
 καὶ ἐπὶ παντὶ πράγματι διανοοῦ.

φάγε ὡς ἄνθρωπος τὰ παρακείμενά σοι 
 καὶ μὴ διαμασῶ, μὴ μισηθῇς.

παῦσαι πρῶτος χάριν παιδείας 
 καὶ μὴ ἀπληστεύου, μήποτε προσκόψῃς·

καὶ εἰ ἀνὰ μέσον πλειόνων ἐκάθισας, 
 πρότερος αὐτῶν μὴ ἐκτείνῃς τὴν χεῖρά σου.

Ὡς ἱκανὸν ἀνθρώπῳ πεπαιδευμένῳ τὸ ὀλίγον, 
 καὶ ἐπὶ τῆς κοίτης αὐτοῦ οὐκ ἀσθμαίνει.

ὕπνος ὑγιείας ἐπὶ ἐντέρῳ μετρίῳ· 
 ἀνέστη πρωί, καὶ ἡ ψυχὴ αὐτοῦ μετ’ αὐτοῦ. 
 πόνος ἀγρυπνίας καὶ χολέρας
 καὶ στρόφος μετὰ ἀνδρὸς ἀπλήστου·

καὶ εἰ ἐβιάσθης ἐν ἐδέσμασιν, 
 ἀνάστα ἔμεσον πόρρω, καὶ ἀναπαύσῃ.

ἄκουσόν μου, τέκνον, καὶ μὴ ἐξουδενήσῃς με, 
 καὶ ἐπ’ ἐσχάτων εὑρήσεις τοὺς λόγους μου· 
 ἐν πᾶσι τοῖς ἔργοις σου γίνου ἐντρεχής, 
 καὶ πᾶν ἀρρώστημα οὐ μή σοι ἀπαντήσῃ.

λαμπρὸν ἐπ’ ἄρτοις εὐλογήσει χείλη, 
 καὶ ἡ μαρτυρία τῆς καλλονῆς αὐτοῦ πιστή.

πονηρῷ ἐπ’ ἄρτῳ διαγογγύσει πόλις, 
 καὶ ἡ μαρτυρία τῆς πονηρίας αὐτοῦ ἀκριβής.

Ἐν οἴνῳ μὴ ἀνδρίζου· 
 πολλοὺς γὰρ ἀπώλεσεν ὁ οἶνος.

κάμινος δοκιμάζει στόμωμα ἐν βαφῇ, 
 οὕτως οἶνος καρδίας ἐν μάχῃ ὑπερηφάνων.

ἔφισον ζωῆς οἶνος ἀνθρώποις, 
 ἐὰν πίνῃς αὐτὸν ἐν μέτρῳ αὐτοῦ. 
 τίς ζωὴ ἐλασσουμένῳ οἴνῳ; 
 καὶ αὐτὸς ἔκτισται εἰς εὐφροσύνην ἀνθρώποις.

ἀγαλλίαμα καρδίας καὶ εὐφροσύνη ψυχῆς 
 οἶνος πινόμενος ἐν καιρῷ αὐτάρκης·

πικρία ψυχῆς οἶνος πινόμενος πολὺς 
 ἐν ἐρεθισμῷ καὶ ἀντιπτώματι.

πληθύνει μέθη θυμὸν ἄφρονος εἰς πρόσκομμα 
 ἐλαττῶν ἰσχὺν καὶ προσποιῶν τραύματα.

ἐν συμποσίῳ οἴνου μὴ ἐλέγξῃς τὸν πλησίον 
 καὶ μὴ ἐξουθενήσῃς αὐτὸν ἐν εὐφροσύνῃ αὐτοῦ· 
 λόγον ὀνειδισμοῦ μὴ εἴπῃς αὐτῷ 
 καὶ μὴ αὐτὸν θλίψῃς ἐν ἀπαιτήσει.

Ἡγούμενόν σε κατέστησαν; μὴ ἐπαίρου· 
 γίνου ἐν αὐτοῖς ὡς εἷς ἐξ αὐτῶν, 
 φρόντισον αὐτῶν καὶ οὕτω κάθισον·

καὶ πᾶσαν τὴν χρείαν σου ποιήσας ἀνάπεσε, 
 ἵνα εὐφρανθῇς δι’ αὐτοὺς 
 καὶ εὐκοσμίας χάριν λάβῃς στέφανον.

Λάλησον, πρεσβύτερε, πρέπει γάρ σοι, 
 ἐν ἀκριβεῖ ἐπιστήμῃ καὶ μὴ ἐμποδίσῃς μουσικά.

ὅπου ἀκρόαμα, μὴ ἐκχέῃς λαλιὰν 
 καὶ ἀκαίρως μὴ σοφίζου.

σφραγὶς ἄνθρακος ἐπὶ κόσμῳ χρυσῷ 
 σύγκριμα μουσικῶν ἐν συμποσίῳ οἴνου·

ἐν κατασκευάσματι χρυσῷ σφραγὶς σμαράγδου 
 μέλος μουσικῶν ἐφ’ ἡδεῖ οἴνῳ.

Λάλησον, νεανίσκε, εἰ χρεία σου, 
 μόλις δὶς ἐὰν ἐπερωτηθῇς·

κεφαλαίωσον λόγον, ἐν ὀλίγοις πολλά· 
 γίνου ὡς γινώσκων καὶ ἅμα σιωπῶν.

ἐν μέσῳ μεγιστάνων μὴ ἐξισάζου 
 καὶ ἑτέρου λέγοντος μὴ πολλὰ ἀδολέσχει.

πρὸ βροντῆς κατασπεύδει ἀστραπή, 
 καὶ πρὸ αἰσχυντηροῦ προελεύσεται χάρις.

ἐν ὥρᾳ ἐξεγείρου καὶ μὴ οὐράγει, 
 ἀπότρεχε εἰς οἶκον καὶ μὴ ῥᾳθύμει·

ἐκεῖ παῖζε καὶ ποίει τὰ ἐνθυμήματά σου 
 καὶ μὴ ἁμάρτῃς λόγῳ ὑπερηφάνῳ.

καὶ ἐπὶ τούτοις εὐλόγησον τὸν ποιήσαντά σε 
 καὶ μεθύσκοντά σε ἀπὸ τῶν ἀγαθῶν αὐτοῦ.

Ὁ φοβούμενος κύριον ἐκδέξεται παιδείαν, 
 καὶ οἱ ὀρθρίζοντες εὑρήσουσιν εὐδοκίαν.

ὁ ζητῶν νόμον ἐμπλησθήσεται αὐτοῦ, 
 καὶ ὁ ὑποκρινόμενος σκανδαλισθήσεται ἐν αὐτῷ.

οἱ φοβούμενοι κύριον εὑρήσουσιν κρίμα 
 καὶ δικαιώματα ὡς φῶς ἐξάψουσιν.

ἄνθρωπος ἁμαρτωλὸς ἐκκλινεῖ ἐλεγμὸν 
 καὶ κατὰ τὸ θέλημα αὐτοῦ εὑρήσει σύγκριμα.

Ἀνὴρ βουλῆς οὐ μὴ παρίδῃ διανόημα, 
 ἀλλότριος καὶ ὑπερήφανος οὐ καταπτήξει φόβον.

ἄνευ βουλῆς μηθὲν ποιήσῃς 
 καὶ ἐν τῷ ποιῆσαί σε μὴ μεταμελοῦ.

ἐν ὁδῷ ἀντιπτώματος μὴ πορεύου 
 καὶ μὴ προσκόψῃς ἐν λιθώδεσιν.

μὴ πιστεύσῃς ἐν ὁδῷ ἀπροσκόπῳ 
 καὶ ἀπὸ τῶν τέκνων σου φύλαξαι.



ἐν παντὶ ἔργῳ πίστευε τῇ ψυχῇ σου· 
 καὶ γὰρ τοῦτό ἐστιν τήρησις ἐντολῶν.

ὁ πιστεύων νόμῳ προσέχει ἐντολαῖς, 
 καὶ ὁ πεποιθὼς κυρίῳ οὐκ ἐλαττωθήσεται.

Τῷ φοβουμένῳ κύριον οὐκ ἀπαντήσει κακόν, 
 ἀλλ’ ἐν πειρασμῷ καὶ πάλιν ἐξελεῖται.

ἀνὴρ σοφὸς οὐ μισήσει νόμον, 
 ὁ δὲ ὑποκρινόμενος ἐν αὐτῷ ὡς ἐν καταιγίδι πλοῖον.

ἄνθρωπος συνετὸς ἐμπιστεύσει νόμῳ, 
 καὶ ὁ νόμος αὐτῷ πιστὸς ὡς ἐρώτημα δήλων.

ἑτοίμασον λόγον καὶ οὕτως ἀκουσθήσῃ, 
 σύνδησον παιδείαν καὶ ἀποκρίθητι.

τροχὸς ἁμάξης σπλάγχνα μωροῦ, 
 καὶ ὡς ἄξων στρεφόμενος ὁ διαλογισμὸς αὐτοῦ.

ἵππος εἰς ὀχείαν ὡς φίλος μωκός, 
 ὑποκάτω παντὸς ἐπικαθημένου χρεμετίζει.

Διὰ τί ἡμέρα ἡμέρας ὑπερέχει, 
 καὶ πᾶν φῶς ἡμέρας ἐνιαυτοῦ ἀφ’ ἡλίου;

ἐν γνώσει κυρίου διεχωρίσθησαν, 
 καὶ ἠλλοίωσεν καιροὺς καὶ ἑορτάς·

ἀπ’ αὐτῶν ἀνύψωσεν καὶ ἡγίασεν 
 καὶ ἐξ αὐτῶν ἔθηκεν εἰς ἀριθμὸν ἡμερῶν.

καὶ ἄνθρωποι πάντες ἀπὸ ἐδάφους, 
 καὶ ἐκ γῆς ἐκτίσθη Αδαμ·

ἐν πλήθει ἐπιστήμης κύριος διεχώρισεν αὐτοὺς 
 καὶ ἠλλοίωσεν τὰς ὁδοὺς αὐτῶν·

ἐξ αὐτῶν εὐλόγησεν καὶ ἀνύψωσεν 
 καὶ ἐξ αὐτῶν ἡγίασεν καὶ πρὸς αὐτὸν ἤγγισεν· 
 ἀπ’ αὐτῶν κατηράσατο καὶ ἐταπείνωσεν 
 καὶ ἀνέστρεψεν αὐτοὺς ἀπὸ στάσεως αὐτῶν.

ὡς πηλὸς κεραμέως ἐν χειρὶ αὐτοῦ 
 —πᾶσαι αἱ ὁδοὶ αὐτοῦ κατὰ τὴν εὐδοκίαν αὐτοῦ—, 
 οὕτως ἄνθρωποι ἐν χειρὶ τοῦ ποιήσαντος αὐτοὺς 
 ἀποδοῦναι αὐτοῖς κατὰ τὴν κρίσιν αὐτοῦ.

ἀπέναντι τοῦ κακοῦ τὸ ἀγαθόν, 
 καὶ ἀπέναντι τοῦ θανάτου ἡ ζωή, 
 οὕτως ἀπέναντι εὐσεβοῦς ἁμαρτωλός·

καὶ οὕτως ἔμβλεψον εἰς πάντα τὰ ἔργα τοῦ ὑψίστου, 
 δύο δύο, ἓν κατέναντι τοῦ ἑνός.

Κἀγὼ ἔσχατος ἠγρύπνησα 
 ὡς καλαμώμενος ὀπίσω τρυγητῶν·

ἐν εὐλογίᾳ κυρίου ἔφθασα 
 καὶ ὡς τρυγῶν ἐπλήρωσα ληνόν.

κατανοήσατε ὅτι οὐκ ἐμοὶ μόνῳ ἐκοπίασα, 
 ἀλλὰ πᾶσιν τοῖς ζητοῦσιν παιδείαν.

ἀκούσατέ μου, μεγιστᾶνες λαοῦ, 
 καὶ οἱ ἡγούμενοι ἐκκλησίας, ἐνωτίσασθε.

Υἱῷ καὶ γυναικί, ἀδελφῷ καὶ φίλῳ 
 μὴ δῷς ἐξουσίαν ἐπὶ σὲ ἐν ζωῇ σου· 
 καὶ μὴ δῷς ἑτέρῳ τὰ χρήματά σου, 
 ἵνα μὴ μεταμεληθεὶς δέῃ περὶ αὐτῶν.

ἕως ἔτι ζῇς καὶ πνοὴ ἐν σοί, 
 μὴ ἀλλάξῃς σεαυτὸν ἐν πάσῃ σαρκί·

κρεῖσσον γάρ ἐστιν τὰ τέκνα δεηθῆναί σου 
 ἢ σὲ ἐμβλέπειν εἰς χεῖρας υἱῶν σου.

ἐν πᾶσι τοῖς ἔργοις σου γίνου ὑπεράγων, 
 μὴ δῷς μῶμον ἐν τῇ δόξῃ σου.

ἐν ἡμέρᾳ συντελείας ἡμερῶν ζωῆς σου 
 καὶ ἐν καιρῷ τελευτῆς διάδος κληρονομίαν.

Χορτάσματα καὶ ῥάβδος καὶ φορτία ὄνῳ, 
 ἄρτος καὶ παιδεία καὶ ἔργον οἰκέτῃ.

ἔργασαι ἐν παιδί, καὶ εὑρήσεις ἀνάπαυσιν· 
 ἄνες χεῖρας αὐτῷ, καὶ ζητήσει ἐλευθερίαν.

ζυγὸς καὶ ἱμὰς τράχηλον κάμψουσιν, 
 καὶ οἰκέτῃ κακούργῳ στρέβλαι καὶ βάσανοι·

ἔμβαλε αὐτὸν εἰς ἐργασίαν, ἵνα μὴ ἀργῇ, 
 πολλὴν γὰρ κακίαν ἐδίδαξεν ἡ ἀργία·

εἰς ἔργα κατάστησον, καθὼς πρέπει αὐτῷ, 
 κἂν μὴ πειθαρχῇ, βάρυνον τὰς πέδας αὐτοῦ.

καὶ μὴ περισσεύσῃς ἐπὶ πάσῃ σαρκὶ 
 καὶ ἄνευ κρίσεως μὴ ποιήσῃς μηδέν.

Εἰ ἔστιν σοι οἰκέτης, ἔστω ὡς σύ, 
 ὅτι ἐν αἵματι ἐκτήσω αὐτόν·

εἰ ἔστιν σοι οἰκέτης, ἄγε αὐτὸν ὡς ἀδελφόν, 
 ὅτι ὡς ἡ ψυχή σου ἐπιδεήσεις αὐτῷ·

ἐὰν κακώσῃς αὐτὸν καὶ ἀπάρας ἀποδρᾷ, 
 ἐν ποίᾳ ὁδῷ ζητήσεις αὐτόν;

Κεναὶ ἐλπίδες καὶ ψευδεῖς ἀσυνέτῳ ἀνδρί, 
 καὶ ἐνύπνια ἀναπτεροῦσιν ἄφρονας.

ὡς δρασσόμενος σκιᾶς καὶ διώκων ἄνεμον 
 οὕτως ὁ ἐπέχων ἐνυπνίοις·

τοῦτο κατὰ τούτου ὅρασις ἐνυπνίων, 
 κατέναντι προσώπου ὁμοίωμα προσώπου.

ἀπὸ ἀκαθάρτου τί καθαρισθήσεται; 
 καὶ ἀπὸ ψευδοῦς τί ἀληθεύσει;

μαντεῖαι καὶ οἰωνισμοὶ καὶ ἐνύπνια μάταιά ἐστιν, 
 καὶ ὡς ὠδινούσης φαντάζεται καρδία·

ἐὰν μὴ παρὰ ὑψίστου ἀποσταλῇ ἐν ἐπισκοπῇ, 
 μὴ δῷς εἰς αὐτὰ τὴν καρδίαν σου·

πολλοὺς γὰρ ἐπλάνησεν τὰ ἐνύπνια, 
 καὶ ἐξέπεσον ἐλπίζοντες ἐπ’ αὐτοῖς.

ἄνευ ψεύδους συντελεσθήσεται νόμος, 
 καὶ σοφία στόματι πιστῷ τελείωσις.

Ἀνὴρ πεπλανημένος ἔγνω πολλά, 
 καὶ ὁ πολύπειρος ἐκδιηγήσεται σύνεσιν·

ὃς οὐκ ἐπειράθη, ὀλίγα οἶδεν, 
 ὁ δὲ πεπλανημένος πληθυνεῖ πανουργίαν.

πολλὰ ἑώρακα ἐν τῇ ἀποπλανήσει μου, 
 καὶ πλείονα τῶν λόγων μου σύνεσίς μου·

πλεονάκις ἕως θανάτου ἐκινδύνευσα 
 καὶ διεσώθην τούτων χάριν.

πνεῦμα φοβουμένων κύριον ζήσεται· 
 ἡ γὰρ ἐλπὶς αὐτῶν ἐπὶ τὸν σῴζοντα αὐτούς.

ὁ φοβούμενος κύριον οὐδὲν εὐλαβηθήσεται 
 καὶ οὐ μὴ δειλιάσῃ, ὅτι αὐτὸς ἐλπὶς αὐτοῦ.

φοβουμένου τὸν κύριον μακαρία ἡ ψυχή·
 τίνι ἐπέχει; καὶ τίς αὐτοῦ στήριγμα;

οἱ ὀφθαλμοὶ κυρίου ἐπὶ τοὺς ἀγαπῶντας αὐτόν, 
 ὑπερασπισμὸς δυναστείας καὶ στήριγμα ἰσχύος, 
 σκέπη ἀπὸ καύσωνος καὶ σκέπη ἀπὸ μεσημβρίας, 
 φυλακὴ ἀπὸ προσκόμματος καὶ βοήθεια ἀπὸ πτώσεως,

ἀνυψῶν ψυχὴν καὶ φωτίζων ὀφθαλμούς, 
 ἴασιν διδούς, ζωὴν καὶ εὐλογίαν.

Θυσιάζων ἐξ ἀδίκου προσφορὰ μεμωμημένη, 
 καὶ οὐκ εἰς εὐδοκίαν δωρήματα ἀνόμων.

οὐκ εὐδοκεῖ ὁ ὕψιστος ἐν προσφοραῖς ἀσεβῶν 
 οὐδὲ ἐν πλήθει θυσιῶν ἐξιλάσκεται ἁμαρτίας.

θύων υἱὸν ἔναντι τοῦ πατρὸς αὐτοῦ 
 ὁ προσάγων θυσίαν ἐκ χρημάτων πενήτων.

ἄρτος ἐπιδεομένων ζωὴ πτωχῶν, 
 ὁ ἀποστερῶν αὐτὴν ἄνθρωπος αἱμάτων.

φονεύων τὸν πλησίον ὁ ἀφαιρούμενος ἐμβίωσιν, 
 καὶ ἐκχέων αἷμα ὁ ἀποστερῶν μισθὸν μισθίου.

εἷς οἰκοδομῶν, καὶ εἷς καθαιρῶν· 
 τί ὠφέλησαν πλεῖον ἢ κόπους;

εἷς εὐχόμενος, καὶ εἷς καταρώμενος· 
 τίνος φωνῆς εἰσακούσεται ὁ δεσπότης;

βαπτιζόμενος ἀπὸ νεκροῦ καὶ πάλιν ἁπτόμενος αὐτοῦ, 
 τί ὠφέλησεν ἐν τῷ λουτρῷ αὐτοῦ;

οὕτως ἄνθρωπος νηστεύων ἐπὶ τῶν ἁμαρτιῶν αὐτοῦ 
 καὶ πάλιν πορευόμενος καὶ τὰ αὐτὰ ποιῶν· 
 τῆς προσευχῆς αὐτοῦ τίς εἰσακούσεται; 
 καὶ τί ὠφέλησεν ἐν τῷ ταπεινωθῆναι αὐτόν;

Ὁ συντηρῶν νόμον πλεονάζει προσφοράς, 
 θυσιάζων σωτηρίου ὁ προσέχων ἐντολαῖς.

ἀνταποδιδοὺς χάριν προσφέρων σεμίδαλιν, 
 καὶ ὁ ποιῶν ἐλεημοσύνην θυσιάζων αἰνέσεως.

εὐδοκία κυρίου ἀποστῆναι ἀπὸ πονηρίας, 
 καὶ ἐξιλασμὸς ἀποστῆναι ἀπὸ ἀδικίας.

μὴ ὀφθῇς ἐν προσώπῳ κυρίου κενός· 
 πάντα γὰρ ταῦτα χάριν ἐντολῆς.

προσφορὰ δικαίου λιπαίνει θυσιαστήριον, 
 καὶ ἡ εὐωδία αὐτῆς ἔναντι ὑψίστου.

θυσία ἀνδρὸς δικαίου δεκτή, 
 καὶ τὸ μνημόσυνον αὐτῆς οὐκ ἐπιλησθήσεται.

ἐν ἀγαθῷ ὀφθαλμῷ δόξασον τὸν κύριον 
 καὶ μὴ σμικρύνῃς ἀπαρχὴν χειρῶν σου.

ἐν πάσῃ δόσει ἱλάρωσον τὸ πρόσωπόν σου 
 καὶ ἐν εὐφροσύνῃ ἁγίασον δεκάτην.

δὸς ὑψίστῳ κατὰ τὴν δόσιν αὐτοῦ 
 καὶ ἐν ἀγαθῷ ὀφθαλμῷ καθ’ εὕρεμα χειρός·

ὅτι κύριος ἀνταποδιδούς ἐστιν 
 καὶ ἑπταπλάσια ἀνταποδώσει σοι.

Μὴ δωροκόπει, οὐ γὰρ προσδέξεται, 
 καὶ μὴ ἔπεχε θυσίᾳ ἀδίκῳ·

ὅτι κύριος κριτής ἐστιν, 
 καὶ οὐκ ἔστιν παρ’ αὐτῷ δόξα προσώπου.

οὐ λήμψεται πρόσωπον ἐπὶ πτωχοῦ 
 καὶ δέησιν ἠδικημένου εἰσακούσεται·

οὐ μὴ ὑπερίδῃ ἱκετείαν ὀρφανοῦ 
 καὶ χήραν, ἐὰν ἐκχέῃ λαλιάν·

οὐχὶ δάκρυα χήρας ἐπὶ σιαγόνα καταβαίνει 
 καὶ ἡ καταβόησις ἐπὶ τῷ καταγαγόντι αὐτά;

θεραπεύων ἐν εὐδοκίᾳ δεχθήσεται, 
 καὶ ἡ δέησις αὐτοῦ ἕως νεφελῶν συνάψει·

προσευχὴ ταπεινοῦ νεφέλας διῆλθεν, 
 καὶ ἕως συνεγγίσῃ, οὐ μὴ παρακληθῇ·

καὶ οὐ μὴ ἀποστῇ, ἕως ἐπισκέψηται ὁ ὕψιστος 
 καὶ κρινεῖ δικαίοις καὶ ποιήσει κρίσιν.

καὶ ὁ κύριος οὐ μὴ βραδύνῃ 
 οὐδὲ μὴ μακροθυμήσῃ ἐπ’ αὐτοῖς,

ἕως ἂν συντρίψῃ ὀσφὺν ἀνελεημόνων 
 καὶ τοῖς ἔθνεσιν ἀνταποδώσει ἐκδίκησιν,

ἕως ἐξάρῃ πλῆθος ὑβριστῶν 
 καὶ σκῆπτρα ἀδίκων συντρίψει,

ἕως ἀνταποδῷ ἀνθρώπῳ κατὰ τὰς πράξεις αὐτοῦ 
 καὶ τὰ ἔργα τῶν ἀνθρώπων κατὰ τὰ ἐνθυμήματα αὐτῶν,

ἕως κρίνῃ τὴν κρίσιν τοῦ λαοῦ αὐτοῦ 
 καὶ εὐφρανεῖ αὐτοὺς ἐν τῷ ἐλέει αὐτοῦ.

ὡραῖον ἔλεος ἐν καιρῷ θλίψεως αὐτοῦ 
 ὡς νεφέλαι ὑετοῦ ἐν καιρῷ ἀβροχίας.

Ἐλέησον ἡμᾶς, δέσποτα ὁ θεὸς πάντων, καὶ ἐπίβλεψον 
 καὶ ἐπίβαλε τὸν φόβον σου ἐπὶ πάντα τὰ ἔθνη·

ἔπαρον τὴν χεῖρά σου ἐπὶ ἔθνη ἀλλότρια, 
 καὶ ἰδέτωσαν τὴν δυναστείαν σου.

ὥσπερ ἐνώπιον αὐτῶν ἡγιάσθης ἐν ἡμῖν, 
 οὕτως ἐνώπιον ἡμῶν μεγαλυνθείης ἐν αὐτοῖς·

καὶ ἐπιγνώτωσάν σε, καθάπερ καὶ ἡμεῖς ἐπέγνωμεν 
 ὅτι οὐκ ἔστιν θεὸς πλὴν σοῦ, κύριε.

ἐγκαίνισον σημεῖα καὶ ἀλλοίωσον θαυμάσια, 
 δόξασον χεῖρα καὶ βραχίονα δεξιόν·

ἔγειρον θυμὸν καὶ ἔκχεον ὀργήν, 
 ἔξαρον ἀντίδικον καὶ ἔκτριψον ἐχθρόν.

σπεῦσον καιρὸν καὶ μνήσθητι ὁρκισμοῦ, 
 καὶ ἐκδιηγησάσθωσαν τὰ μεγαλεῖά σου.

ἐν ὀργῇ πυρὸς καταβρωθήτω ὁ σῳζόμενος, 
 καὶ οἱ κακοῦντες τὸν λαόν σου εὕροισαν ἀπώλειαν.

σύντριψον κεφαλὰς ἀρχόντων ἐχθρῶν 
 λεγόντων Οὐκ ἔστιν πλὴν ἡμῶν.

συνάγαγε πάσας φυλὰς Ιακωβ 
 καὶ κατακληρονόμησον αὐτοὺς καθὼς ἀπ’ ἀρχῆς.

ἐλέησον λαόν, κύριε, κεκλημένον ἐπ’ ὀνόματί σου 
 καὶ Ισραηλ, ὃν πρωτογόνῳ ὡμοίωσας.

οἰκτίρησον πόλιν ἁγιάσματός σου, 
 Ιερουσαλημ τόπον καταπαύματός σου·

πλῆσον Σιων ἀρεταλογίας σου 
 καὶ ἀπὸ τῆς δόξης σου τὸν λαόν σου.

δὸς μαρτύριον τοῖς ἐν ἀρχῇ κτίσμασίν σου 
 καὶ ἔγειρον προφητείας τὰς ἐπ’ ὀνόματί σου·

δὸς μισθὸν τοῖς ὑπομένουσίν σε, 
 καὶ οἱ προφῆταί σου ἐμπιστευθήτωσαν.

εἰσάκουσον, κύριε, δεήσεως τῶν ἱκετῶν σου 
 κατὰ τὴν εὐλογίαν Ααρων περὶ τοῦ λαοῦ σου,

καὶ γνώσονται πάντες οἱ ἐπὶ τῆς γῆς 
 ὅτι κύριος εἶ ὁ θεὸς τῶν αἰώνων.

Πᾶν βρῶμα φάγεται κοιλία, 
 ἔστιν δὲ βρῶμα βρώματος κάλλιον.

φάρυγξ γεύεται βρώματα θήρας, 
 οὕτως καρδία συνετὴ λόγους ψευδεῖς.

καρδία στρεβλὴ δώσει λύπην, 
 καὶ ἄνθρωπος πολύπειρος ἀνταποδώσει αὐτῷ.

πάντα ἄρρενα ἐπιδέξεται γυνή, 
 ἔστιν δὲ θυγάτηρ θυγατρὸς κρείσσων.

κάλλος γυναικὸς ἱλαρύνει πρόσωπον 
 καὶ ὑπὲρ πᾶσαν ἐπιθυμίαν ἀνθρώπου ὑπεράγει·

εἰ ἔστιν ἐπὶ γλώσσης αὐτῆς ἔλεος καὶ πραΰτης, 
 οὐκ ἔστιν ὁ ἀνὴρ αὐτῆς καθ’ υἱοὺς ἀνθρώπων.

ὁ κτώμενος γυναῖκα ἐνάρχεται κτήσεως, 
 βοηθὸν κατ’ αὐτὸν καὶ στῦλον ἀναπαύσεως.

οὗ οὐκ ἔστιν φραγμός, διαρπαγήσεται κτῆμα· 
 καὶ οὗ οὐκ ἔστιν γυνή, στενάξει πλανώμενος.

τίς γὰρ πιστεύσει εὐζώνῳ λῃστῇ 
 ἀφαλλομένῳ ἐκ πόλεως εἰς πόλιν;

οὕτως ἀνθρώπῳ μὴ ἔχοντι νοσσιὰν 
 καὶ καταλύοντι οὗ ἐὰν ὀψίσῃ.

Πᾶς φίλος ἐρεῖ Ἐφιλίασα κἀγώ· 
 ἀλλ’ ἔστιν φίλος ὀνόματι μόνον φίλος.

οὐχὶ λύπη ἔνι ἕως θανάτου 
 ἑταῖρος καὶ φίλος τρεπόμενος εἰς ἔχθραν;

ὦ πονηρὸν ἐνθύμημα, πόθεν ἐνεκυλίσθης 
 καλύψαι τὴν ξηρὰν ἐν δολιότητι;

ἑταῖρος φίλου ἐν εὐφροσύνῃ ἥδεται 
 καὶ ἐν καιρῷ θλίψεως ἔσται ἀπέναντι·

ἑταῖρος φίλῳ συμπονεῖ χάριν γαστρός, 
 ἔναντι πολέμου λήμψεται ἀσπίδα.

μὴ ἐπιλάθῃ φίλου ἐν τῇ ψυχῇ σου 
 καὶ μὴ ἀμνημονήσῃς αὐτοῦ ἐν χρήμασίν σου.

Πᾶς σύμβουλος ἐξαίρει βουλήν, 
 ἀλλ’ ἔστιν συμβουλεύων εἰς ἑαυτόν.

ἀπὸ συμβούλου φύλαξον τὴν ψυχήν σου 
 καὶ γνῶθι πρότερον τίς αὐτοῦ χρεία 
 —καὶ γὰρ αὐτὸς ἑαυτῷ βουλεύσεται—, 
 μήποτε βάλῃ ἐπὶ σοὶ κλῆρον

καὶ εἴπῃ σοι Καλὴ ἡ ὁδός σου, 
 καὶ στήσεται ἐξ ἀναντίας ἰδεῖν τὸ συμβησόμενόν σοι.

μὴ βουλεύου μετὰ τοῦ ὑποβλεπομένου σε 
 καὶ ἀπὸ τῶν ζηλούντων σε κρύψον βουλήν,

μετὰ γυναικὸς περὶ τῆς ἀντιζήλου αὐτῆς 
 καὶ μετὰ δειλοῦ περὶ πολέμου, 
 μετὰ ἐμπόρου περὶ μεταβολίας 
 καὶ μετὰ ἀγοράζοντος περὶ πράσεως, 
 μετὰ βασκάνου περὶ εὐχαριστίας 
 καὶ μετὰ ἀνελεήμονος περὶ χρηστοηθείας, 
 μετὰ ὀκνηροῦ περὶ παντὸς ἔργου 
 καὶ μετὰ μισθίου ἐφετίου περὶ συντελείας, 
 οἰκέτῃ ἀργῷ περὶ πολλῆς ἐργασίας, 
 μὴ ἔπεχε ἐπὶ τούτοις περὶ πάσης συμβουλίας·

ἀλλ’ ἢ μετὰ ἀνδρὸς εὐσεβοῦς ἐνδελέχιζε, 
 ὃν ἂν ἐπιγνῷς συντηροῦντα ἐντολάς, 
 ὃς ἐν τῇ ψυχῇ αὐτοῦ κατὰ τὴν ψυχήν σου, 
 καὶ ἐὰν πταίσῃς, συναλγήσει σοι.

καὶ βουλὴν καρδίας στῆσον, 
 οὐ γὰρ ἔστιν σοι πιστότερος αὐτῆς·

ψυχὴ γὰρ ἀνδρὸς ἀπαγγέλλειν ἐνίοτε εἴωθεν 
 ἢ ἑπτὰ σκοποὶ ἐπὶ μετεώρου καθήμενοι ἐπὶ σκοπῆς.

καὶ ἐπὶ πᾶσι τούτοις δεήθητι ὑψίστου, 
 ἵνα εὐθύνῃ ἐν ἀληθείᾳ τὴν ὁδόν σου.

Ἀρχὴ παντὸς ἔργου λόγος, 
 καὶ πρὸ πάσης πράξεως βουλή.

ἴχνος ἀλλοιώσεως καρδίας 
 τέσσαρα μέρη ἀνατέλλει,

ἀγαθὸν καὶ κακόν, ζωὴ καὶ θάνατος, 
 καὶ ἡ κυριεύουσα ἐνδελεχῶς αὐτῶν γλῶσσά ἐστιν.

ἔστιν ἀνὴρ πανοῦργος πολλῶν παιδευτής, 
 καὶ τῇ ἰδίᾳ ψυχῇ ἐστιν ἄχρηστος.

ἔστιν σοφιζόμενος ἐν λόγοις μισητός, 
 οὗτος πάσης τροφῆς καθυστερήσει·

οὐ γὰρ ἐδόθη αὐτῷ παρὰ κυρίου χάρις, 
 ὅτι πάσης σοφίας ἐστερήθη.

ἔστιν σοφὸς τῇ ἰδίᾳ ψυχῇ, 
 καὶ οἱ καρποὶ τῆς συνέσεως αὐτοῦ ἐπὶ στόματος πιστοί.

ἀνὴρ σοφὸς τὸν ἑαυτοῦ λαὸν παιδεύσει, 
 καὶ οἱ καρποὶ τῆς συνέσεως αὐτοῦ πιστοί.

ἀνὴρ σοφὸς πλησθήσεται εὐλογίας, 
 καὶ μακαριοῦσιν αὐτὸν πάντες οἱ ὁρῶντες.

ζωὴ ἀνδρὸς ἐν ἀριθμῷ ἡμερῶν, 
 καὶ αἱ ἡμέραι τοῦ Ισραηλ ἀναρίθμητοι.

ὁ σοφὸς ἐν τῷ λαῷ αὐτοῦ κληρονομήσει πίστιν, 
 καὶ τὸ ὄνομα αὐτοῦ ζήσεται εἰς τὸν αἰῶνα.

Τέκνον, ἐν ζωῇ σου πείρασον τὴν ψυχήν σου 
 καὶ ἰδὲ τί πονηρὸν αὐτῇ καὶ μὴ δῷς αὐτῇ·

οὐ γὰρ πάντα πᾶσιν συμφέρει, 
 καὶ οὐ πᾶσα ψυχὴ ἐν παντὶ εὐδοκεῖ.

μὴ ἀπληστεύου ἐν πάσῃ τρυφῇ 
 καὶ μὴ ἐκχυθῇς ἐπὶ ἐδεσμάτων·

ἐν πολλοῖς γὰρ βρώμασιν ἔσται νόσος, 
 καὶ ἡ ἀπληστία ἐγγιεῖ ἕως χολέρας·

δι’ ἀπληστίαν πολλοὶ ἐτελεύτησαν, 
 ὁ δὲ προσέχων προσθήσει ζωήν.

Τίμα ἰατρὸν πρὸς τὰς χρείας αὐτοῦ τιμαῖς αὐτοῦ, 
 καὶ γὰρ αὐτὸν ἔκτισεν κύριος·

παρὰ γὰρ ὑψίστου ἐστὶν ἴασις, 
 καὶ παρὰ βασιλέως λήμψεται δόμα.

ἐπιστήμη ἰατροῦ ἀνυψώσει κεφαλὴν αὐτοῦ, 
 καὶ ἔναντι μεγιστάνων θαυμασθήσεται.

κύριος ἔκτισεν ἐκ γῆς φάρμακα, 
 καὶ ἀνὴρ φρόνιμος οὐ προσοχθιεῖ αὐτοῖς.

οὐκ ἀπὸ ξύλου ἐγλυκάνθη ὕδωρ
 εἰς τὸ γνωσθῆναι τὴν ἰσχὺν αὐτοῦ;

καὶ αὐτὸς ἔδωκεν ἀνθρώποις ἐπιστήμην 
 ἐνδοξάζεσθαι ἐν τοῖς θαυμασίοις αὐτοῦ·

ἐν αὐτοῖς ἐθεράπευσεν καὶ ἦρεν τὸν πόνον αὐτοῦ, 
 μυρεψὸς ἐν τούτοις ποιήσει μεῖγμα,

καὶ οὐ μὴ συντελεσθῇ ἔργα αὐτοῦ, 
 καὶ εἰρήνη παρ’ αὐτοῦ ἐστιν ἐπὶ προσώπου τῆς γῆς.

Τέκνον, ἐν ἀρρωστήματί σου μὴ παράβλεπε, 
 ἀλλ’ εὖξαι κυρίῳ, καὶ αὐτὸς ἰάσεταί σε·

ἀπόστησον πλημμέλειαν καὶ εὔθυνον χεῖρας 
 καὶ ἀπὸ πάσης ἁμαρτίας καθάρισον καρδίαν·

δὸς εὐωδίαν καὶ μνημόσυνον σεμιδάλεως 
 καὶ λίπανον προσφορὰν ὡς μὴ ὑπάρχων.

καὶ ἰατρῷ δὸς τόπον, καὶ γὰρ αὐτὸν ἔκτισεν κύριος, 
 καὶ μὴ ἀποστήτω σου, καὶ γὰρ αὐτοῦ χρεία.

ἔστιν καιρὸς ὅτε καὶ ἐν χερσὶν αὐτῶν εὐοδία·

καὶ γὰρ αὐτοὶ κυρίου δεηθήσονται, 
 ἵνα εὐοδώσῃ αὐτοῖς ἀνάπαυσιν 
 καὶ ἴασιν χάριν ἐμβιώσεως.

ὁ ἁμαρτάνων ἔναντι τοῦ ποιήσαντος αὐτὸν 
 ἐμπέσοι εἰς χεῖρας ἰατροῦ.

Τέκνον, ἐπὶ νεκρῷ κατάγαγε δάκρυα 
 καὶ ὡς δεινὰ πάσχων ἔναρξαι θρήνου, 
 κατὰ δὲ τὴν κρίσιν αὐτοῦ περίστειλον τὸ σῶμα αὐτοῦ 
 καὶ μὴ ὑπερίδῃς τὴν ταφὴν αὐτοῦ.

πίκρανον κλαυθμὸν καὶ θέρμανον κοπετὸν 
 καὶ ποίησον τὸ πένθος κατὰ τὴν ἀξίαν αὐτοῦ 
 ἡμέραν μίαν καὶ δύο χάριν διαβολῆς 
 καὶ παρακλήθητι λύπης ἕνεκα·

ἀπὸ λύπης γὰρ ἐκβαίνει θάνατος, 
 καὶ λύπη καρδίας κάμψει ἰσχύν.

ἐν ἐπαγωγῇ παραμένει καὶ λύπη, 
 καὶ βίος πτωχοῦ κατὰ καρδίας.

μὴ δῷς εἰς λύπην τὴν καρδίαν σου, 
 ἀπόστησον αὐτὴν μνησθεὶς τὰ ἔσχατα·

μὴ ἐπιλάθῃ, οὐ γάρ ἐστιν ἐπάνοδος, 
 καὶ τοῦτον οὐκ ὠφελήσεις καὶ σεαυτὸν κακώσεις.

μνήσθητι τὸ κρίμα μου, ὅτι οὕτως καὶ τὸ σόν· 
 ἐμοὶ ἐχθὲς καὶ σοὶ σήμερον.

ἐν ἀναπαύσει νεκροῦ κατάπαυσον τὸ μνημόσυνον αὐτοῦ 
 καὶ παρακλήθητι ἐν αὐτῷ ἐν ἐξόδῳ πνεύματος αὐτοῦ.

Σοφία γραμματέως ἐν εὐκαιρίᾳ σχολῆς, 
 καὶ ὁ ἐλασσούμενος πράξει αὐτοῦ σοφισθήσεται.

τί σοφισθήσεται ὁ κρατῶν ἀρότρου 
 καὶ καυχώμενος ἐν δόρατι κέντρου, 
 βόας ἐλαύνων καὶ ἀναστρεφόμενος ἐν ἔργοις αὐτῶν, 
 καὶ ἡ διήγησις αὐτοῦ ἐν υἱοῖς ταύρων;

καρδίαν αὐτοῦ δώσει ἐκδοῦναι αὔλακας, 
 καὶ ἡ ἀγρυπνία αὐτοῦ εἰς χορτάσματα δαμάλεων.

οὕτως πᾶς τέκτων καὶ ἀρχιτέκτων, 
 ὅστις νύκτωρ ὡς ἡμέρας διάγει· 
 οἱ γλύφοντες γλύμματα σφραγίδων, 
 καὶ ἡ ἐπιμονὴ αὐτοῦ ἀλλοιῶσαι ποικιλίαν· 
 καρδίαν αὐτοῦ δώσει εἰς ὁμοιῶσαι ζωγραφίαν, 
 καὶ ἡ ἀγρυπνία αὐτοῦ τελέσαι ἔργον.

οὕτως χαλκεὺς καθήμενος ἐγγὺς ἄκμονος 
 καὶ καταμανθάνων ἔργα σιδήρου· 
 ἀτμὶς πυρὸς τήξει σάρκας αὐτοῦ, 
 καὶ ἐν θέρμῃ καμίνου διαμαχήσεται· 
 φωνῇ σφύρης κλινεῖ τὸ οὖς αὐτοῦ, 
 καὶ κατέναντι ὁμοιώματος σκεύους οἱ ὀφθαλμοὶ αὐτοῦ· 
 καρδίαν αὐτοῦ δώσει εἰς συντέλειαν ἔργων, 
 καὶ ἡ ἀγρυπνία αὐτοῦ κοσμῆσαι ἐπὶ συντελείας.

οὕτως κεραμεὺς καθήμενος ἐν ἔργῳ αὐτοῦ 
 καὶ συστρέφων ἐν ποσὶν αὐτοῦ τροχόν, 
 ὃς ἐν μερίμνῃ κεῖται διὰ παντὸς ἐπὶ τὸ ἔργον αὐτοῦ, 
 καὶ ἐναρίθμιος πᾶσα ἡ ἐργασία αὐτοῦ·

ἐν βραχίονι αὐτοῦ τυπώσει πηλὸν 
 καὶ πρὸ ποδῶν κάμψει ἰσχὺν αὐτοῦ· 
 καρδίαν ἐπιδώσει συντελέσαι τὸ χρῖσμα, 
 καὶ ἡ ἀγρυπνία αὐτοῦ καθαρίσαι κάμινον.

Πάντες οὗτοι εἰς χεῖρας αὐτῶν ἐνεπίστευσαν, 
 καὶ ἕκαστος ἐν τῷ ἔργῳ αὐτοῦ σοφίζεται·

ἄνευ αὐτῶν οὐκ οἰκισθήσεται πόλις, 
 καὶ οὐ παροικήσουσιν οὐδὲ περιπατήσουσιν.

ἀλλ’ εἰς βουλὴν λαοῦ οὐ ζητηθήσονται 
 καὶ ἐν ἐκκλησίᾳ οὐχ ὑπεραλοῦνται· 
 ἐπὶ δίφρον δικαστοῦ οὐ καθιοῦνται 
 καὶ διαθήκην κρίματος οὐ διανοηθήσονται.

οὐδὲ μὴ ἐκφάνωσιν παιδείαν καὶ κρίμα 
 καὶ ἐν παραβολαῖς οὐχ εὑρεθήσονται, 
 ἀλλὰ κτίσμα αἰῶνος στηρίσουσιν, 
 καὶ ἡ δέησις αὐτῶν ἐν ἐργασίᾳ τέχνης.

Πλὴν τοῦ ἐπιδιδόντος τὴν ψυχὴν αὐτοῦ 
 καὶ διανοουμένου ἐν νόμῳ ὑψίστου, 
 σοφίαν πάντων ἀρχαίων ἐκζητήσει 
 καὶ ἐν προφητείαις ἀσχοληθήσεται,

διήγησιν ἀνδρῶν ὀνομαστῶν συντηρήσει 
 καὶ ἐν στροφαῖς παραβολῶν συνεισελεύσεται,

ἀπόκρυφα παροιμιῶν ἐκζητήσει 
 καὶ ἐν αἰνίγμασι παραβολῶν ἀναστραφήσεται.

ἀνὰ μέσον μεγιστάνων ὑπηρετήσει 
 καὶ ἔναντι ἡγουμένων ὀφθήσεται· 
 ἐν γῇ ἀλλοτρίων ἐθνῶν διελεύσεται, 
 ἀγαθὰ γὰρ καὶ κακὰ ἐν ἀνθρώποις ἐπείρασεν.

τὴν καρδίαν αὐτοῦ ἐπιδώσει ὀρθρίσαι 
 πρὸς κύριον τὸν ποιήσαντα αὐτὸν 
 καὶ ἔναντι ὑψίστου δεηθήσεται· 
 καὶ ἀνοίξει στόμα αὐτοῦ ἐν προσευχῇ 
 καὶ περὶ τῶν ἁμαρτιῶν αὐτοῦ δεηθήσεται.

ἐὰν κύριος ὁ μέγας θελήσῃ, 
 πνεύματι συνέσεως ἐμπλησθήσεται· 
 αὐτὸς ἀνομβρήσει ῥήματα σοφίας αὐτοῦ 
 καὶ ἐν προσευχῇ ἐξομολογήσεται κυρίῳ·

αὐτὸς κατευθυνεῖ βουλὴν αὐτοῦ καὶ ἐπιστήμην 
 καὶ ἐν τοῖς ἀποκρύφοις αὐτοῦ διανοηθήσεται·

αὐτὸς ἐκφανεῖ παιδείαν διδασκαλίας αὐτοῦ 
 καὶ ἐν νόμῳ διαθήκης κυρίου καυχήσεται.

αἰνέσουσιν τὴν σύνεσιν αὐτοῦ πολλοί, 
 καὶ ἕως τοῦ αἰῶνος οὐκ ἐξαλειφθήσεται· 
 οὐκ ἀποστήσεται τὸ μνημόσυνον αὐτοῦ, 
 καὶ τὸ ὄνομα αὐτοῦ ζήσεται εἰς γενεὰς γενεῶν·

τὴν σοφίαν αὐτοῦ διηγήσονται ἔθνη, 
 καὶ τὸν ἔπαινον αὐτοῦ ἐξαγγελεῖ ἐκκλησία·

ἐὰν ἐμμείνῃ, ὄνομα καταλείψει ἢ χίλιοι, 
 καὶ ἐὰν ἀναπαύσηται, ἐκποιεῖ αὐτῷ.

Ἔτι διανοηθεὶς ἐκδιηγήσομαι 
 καὶ ὡς διχομηνία ἐπληρώθην.

εἰσακούσατέ μου, υἱοὶ ὅσιοι, καὶ βλαστήσατε 
 ὡς ῥόδον φυόμενον ἐπὶ ῥεύματος ὑγροῦ

καὶ ὡς λίβανος εὐωδιάσατε ὀσμὴν 
 καὶ ἀνθήσατε ἄνθος ὡς κρίνον. 
 διάδοτε ὀσμὴν καὶ αἰνέσατε ᾆσμα, 
 εὐλογήσατε κύριον ἐπὶ πᾶσιν τοῖς ἔργοις,

δότε τῷ ὀνόματι αὐτοῦ μεγαλωσύνην 
 καὶ ἐξομολογήσασθε ἐν αἰνέσει αὐτοῦ 
 ἐν ᾠδαῖς χειλέων καὶ ἐν κινύραις 
 καὶ οὕτως ἐρεῖτε ἐν ἐξομολογήσει

Τὰ ἔργα κυρίου πάντα ὅτι καλὰ σφόδρα, 
 καὶ πᾶν πρόσταγμα ἐν καιρῷ αὐτοῦ ἔσται· 
 οὐκ ἔστιν εἰπεῖν Τί τοῦτο; εἰς τί τοῦτο; 
 πάντα γὰρ ἐν καιρῷ αὐτοῦ ζητηθήσεται.

ἐν λόγῳ αὐτοῦ ἔστη ὡς θιμωνιὰ ὕδωρ 
 καὶ ἐν ῥήματι στόματος αὐτοῦ ἀποδοχεῖα ὑδάτων.

ἐν προστάγματι αὐτοῦ πᾶσα ἡ εὐδοκία, 
 καὶ οὐκ ἔστιν ὃς ἐλαττώσει τὸ σωτήριον αὐτοῦ.

ἔργα πάσης σαρκὸς ἐνώπιον αὐτοῦ, 
 καὶ οὐκ ἔστιν κρυβῆναι ἀπὸ τῶν ὀφθαλμῶν αὐτοῦ·

ἀπὸ τοῦ αἰῶνος εἰς τὸν αἰῶνα ἐπέβλεψεν, 
 καὶ οὐθέν ἐστιν θαυμάσιον ἐναντίον αὐτοῦ.

οὐκ ἔστιν εἰπεῖν Τί τοῦτο; εἰς τί τοῦτο; 
 πάντα γὰρ εἰς χρείας αὐτῶν ἔκτισται.

Ἡ εὐλογία αὐτοῦ ὡς ποταμὸς ἐπεκάλυψεν 
 καὶ ὡς κατακλυσμὸς ξηρὰν ἐμέθυσεν·

οὕτως ὀργὴν αὐτοῦ ἔθνη κληρονομήσει, 
 ὡς μετέστρεψεν ὕδατα εἰς ἅλμην.

αἱ ὁδοὶ αὐτοῦ τοῖς ὁσίοις εὐθεῖαι, 
 οὕτως τοῖς ἀνόμοις προσκόμματα·

ἀγαθὰ τοῖς ἀγαθοῖς ἔκτισται ἀπ’ ἀρχῆς, 
 οὕτως τοῖς ἁμαρτωλοῖς κακά.

ἀρχὴ πάσης χρείας εἰς ζωὴν ἀνθρώπου, 
 ὕδωρ καὶ πῦρ καὶ σίδηρος καὶ ἅλας 
 καὶ σεμίδαλις πυροῦ καὶ γάλα καὶ μέλι, 
 αἷμα σταφυλῆς καὶ ἔλαιον καὶ ἱμάτιον·

ταῦτα πάντα τοῖς εὐσεβέσιν εἰς ἀγαθά, 
 οὕτως τοῖς ἁμαρτωλοῖς τραπήσεται εἰς κακά.

Ἔστιν πνεύματα, ἃ εἰς ἐκδίκησιν ἔκτισται 
 καὶ ἐν θυμῷ αὐτοῦ ἐστερέωσεν μάστιγας αὐτῶν· 
 ἐν καιρῷ συντελείας ἰσχὺν ἐκχεοῦσιν 
 καὶ τὸν θυμὸν τοῦ ποιήσαντος αὐτοὺς κοπάσουσιν.

πῦρ καὶ χάλαζα καὶ λιμὸς καὶ θάνατος, 
 πάντα ταῦτα εἰς ἐκδίκησιν ἔκτισται·

θηρίων ὀδόντες καὶ σκορπίοι καὶ ἔχεις 
 καὶ ῥομφαία ἐκδικοῦσα εἰς ὄλεθρον ἀσεβεῖς·

ἐν τῇ ἐντολῇ αὐτοῦ εὐφρανθήσονται 
 καὶ ἐπὶ τῆς γῆς εἰς χρείας ἑτοιμασθήσονται 
 καὶ ἐν καιροῖς αὐτῶν οὐ παραβήσονται λόγον.

Διὰ τοῦτο ἐξ ἀρχῆς ἐστηρίχθην 
 καὶ διενοήθην καὶ ἐν γραφῇ ἀφῆκα

Τὰ ἔργα κυρίου πάντα ἀγαθὰ 
 καὶ πᾶσαν χρείαν ἐν ὥρᾳ αὐτῆς χορηγήσει,

καὶ οὐκ ἔστιν εἰπεῖν Τοῦτο τούτου πονηρότερον, 
 πάντα γὰρ ἐν καιρῷ εὐδοκιμηθήσεται.

καὶ νῦν ἐν πάσῃ καρδίᾳ καὶ στόματι ὑμνήσατε 
 καὶ εὐλογήσατε τὸ ὄνομα κυρίου.

Ἀσχολία μεγάλη ἔκτισται παντὶ ἀνθρώπῳ 
 καὶ ζυγὸς βαρὺς ἐπὶ υἱοὺς Αδαμ
 ἀφ’ ἡμέρας ἐξόδου ἐκ γαστρὸς μητρὸς αὐτῶν 
 ἕως ἡμέρας ἐπιστροφῆς εἰς μητέρα πάντων·

τοὺς διαλογισμοὺς αὐτῶν καὶ φόβον καρδίας, 
 ἐπίνοια προσδοκίας, ἡμέρα τελευτῆς.

ἀπὸ καθημένου ἐπὶ θρόνου ἐνδόξου 
 καὶ ἕως τεταπεινωμένου ἐν γῇ καὶ σποδῷ,

ἀπὸ φοροῦντος ὑακίνθινον καὶ στέφανον 
 καὶ ἕως περιβαλλομένου ὠμόλινον 
 θυμὸς καὶ ζῆλος καὶ ταραχὴ καὶ σάλος 
 καὶ φόβος θανάτου καὶ μηνίαμα καὶ ἔρις.

καὶ ἐν καιρῷ ἀναπαύσεως ἐπὶ κοίτης 
 ὕπνος νυκτὸς ἀλλοιοῖ γνῶσιν αὐτοῦ·

ὀλίγον ὡς οὐδὲν ἐν ἀναπαύσει, 
 καὶ ἀπ’ ἐκείνου ἐν ὕπνοις ὡς ἐν ἡμέρᾳ σκοπιᾶς 
 τεθορυβημένος ἐν ὁράσει καρδίας αὐτοῦ 
 ὡς ἐκπεφευγὼς ἀπὸ προσώπου πολέμου·

ἐν καιρῷ χρείας αὐτοῦ ἐξηγέρθη 
 καὶ ἀποθαυμάζων εἰς οὐδένα φόβον.

μετὰ πάσης σαρκὸς ἀπὸ ἀνθρώπου ἕως κτήνους, 
 καὶ ἐπὶ ἁμαρτωλῶν ἑπταπλάσια πρὸς ταῦτα·

θάνατος καὶ αἷμα καὶ ἔρις καὶ ῥομφαία, 
 ἐπαγωγαί, λιμὸς καὶ σύντριμμα καὶ μάστιξ.

ἐπὶ τοὺς ἀνόμους ἐκτίσθη ταῦτα πάντα, 
 καὶ δι’ αὐτοὺς ἐγένετο ὁ κατακλυσμός.

πάντα, ὅσα ἀπὸ γῆς, εἰς γῆν ἀναστρέφει, 
 καὶ ἀπὸ ὑδάτων, εἰς θάλασσαν ἀνακάμπτει.

Πᾶν δῶρον καὶ ἀδικία ἐξαλειφθήσεται, 
 καὶ πίστις εἰς τὸν αἰῶνα στήσεται.

χρήματα ἀδίκων ὡς ποταμὸς ξηρανθήσεται 
 καὶ ὡς βροντὴ μεγάλη ἐν ὑετῷ ἐξηχήσει·

ἐν τῷ ἀνοῖξαι αὐτὸν χεῖρας εὐφρανθήσεται, 
 οὕτως οἱ παραβαίνοντες εἰς συντέλειαν ἐκλείψουσιν.

ἔκγονα ἀσεβῶν οὐ πληθυνεῖ κλάδους, 
 καὶ ῥίζαι ἀκάθαρτοι ἐπ’ ἀκροτόμου πέτρας·

ἄχι ἐπὶ παντὸς ὕδατος καὶ χείλους ποταμοῦ
 πρὸ παντὸς χόρτου ἐκτιλήσεται.

χάρις ὡς παράδεισος ἐν εὐλογίαις, 
 καὶ ἐλεημοσύνη εἰς τὸν αἰῶνα διαμενεῖ.

Ζωὴ αὐτάρκους καὶ ἐργάτου γλυκανθήσεται, 
 καὶ ὑπὲρ ἀμφότερα ὁ εὑρίσκων θησαυρόν.

τέκνα καὶ οἰκοδομὴ πόλεως στηρίζουσιν ὄνομα, 
 καὶ ὑπὲρ ἀμφότερα γυνὴ ἄμωμος λογίζεται.

οἶνος καὶ μουσικὰ εὐφραίνουσιν καρδίαν, 
 καὶ ὑπὲρ ἀμφότερα ἀγάπησις σοφίας.

αὐλὸς καὶ ψαλτήριον ἡδύνουσιν μέλη, 
 καὶ ὑπὲρ ἀμφότερα γλῶσσα ἡδεῖα.

χάριν καὶ κάλλος ἐπιθυμήσει ὀφθαλμὸς 
 καὶ ὑπὲρ ἀμφότερα χλόην σπόρου.

φίλος καὶ ἑταῖρος εἰς καιρὸν ἀπαντῶντες, 
 καὶ ὑπὲρ ἀμφότερα γυνὴ μετὰ ἀνδρός.

ἀδελφοὶ καὶ βοήθεια εἰς καιρὸν θλίψεως, 
 καὶ ὑπὲρ ἀμφότερα ἐλεημοσύνη ῥύσεται.

χρυσίον καὶ ἀργύριον ἐπιστήσουσιν πόδα, 
 καὶ ὑπὲρ ἀμφότερα βουλὴ εὐδοκιμεῖται.

χρήματα καὶ ἰσχὺς ἀνυψώσουσιν καρδίαν, 
 καὶ ὑπὲρ ἀμφότερα φόβος κυρίου· 
 οὐκ ἔστιν ἐν φόβῳ κυρίου ἐλάττωσις, 
 καὶ οὐκ ἔστιν ἐπιζητῆσαι ἐν αὐτῷ βοήθειαν·

φόβος κυρίου ὡς παράδεισος εὐλογίας, 
 καὶ ὑπὲρ πᾶσαν δόξαν ἐκάλυψεν αὐτόν.

Τέκνον, ζωὴν ἐπαιτήσεως μὴ βιώσῃς· 
 κρεῖσσον ἀποθανεῖν ἢ ἐπαιτεῖν.

ἀνὴρ βλέπων εἰς τράπεζαν ἀλλοτρίαν, 
 οὐκ ἔστιν αὐτοῦ ὁ βίος ἐν λογισμῷ ζωῆς, 
 ἀλισγήσει ψυχὴν αὐτοῦ ἐν ἐδέσμασιν ἀλλοτρίοις· 
 ἀνὴρ δὲ ἐπιστήμων καὶ πεπαιδευμένος φυλάξεται.

ἐν στόματι ἀναιδοῦς γλυκανθήσεται ἐπαίτησις, 
 καὶ ἐν κοιλίᾳ αὐτοῦ πῦρ καήσεται.

Ὦ θάνατε, ὡς πικρόν σου τὸ μνημόσυνόν ἐστιν 
 ἀνθρώπῳ εἰρηνεύοντι ἐν τοῖς ὑπάρχουσιν αὐτοῦ, 
 ἀνδρὶ ἀπερισπάστῳ καὶ εὐοδουμένῳ ἐν πᾶσιν
 καὶ ἔτι ἰσχύοντι ἐπιδέξασθαι τροφήν.

ὦ θάνατε, καλόν σου τὸ κρίμα ἐστὶν 
 ἀνθρώπῳ ἐπιδεομένῳ καὶ ἐλασσουμένῳ ἰσχύι, 
 ἐσχατογήρῳ καὶ περισπωμένῳ περὶ πάντων 
 καὶ ἀπειθοῦντι καὶ ἀπολωλεκότι ὑπομονήν.

μὴ εὐλαβοῦ κρίμα θανάτου, 
 μνήσθητι προτέρων σου καὶ ἐσχάτων·

τοῦτο τὸ κρίμα παρὰ κυρίου πάσῃ σαρκί, 
 καὶ τί ἀπαναίνῃ ἐν εὐδοκίᾳ ὑψίστου; 
 εἴτε δέκα εἴτε ἑκατὸν εἴτε χίλια ἔτη, 
 οὐκ ἔστιν ἐν ᾅδου ἐλεγμὸς ζωῆς.

Τέκνα βδελυρὰ γίνεται τέκνα ἁμαρτωλῶν 
 καὶ συναναστρεφόμενα παροικίαις ἀσεβῶν·

τέκνων ἁμαρτωλῶν ἀπολεῖται κληρονομία, 
 καὶ μετὰ τοῦ σπέρματος αὐτῶν ἐνδελεχιεῖ ὄνειδος.

πατρὶ ἀσεβεῖ μέμψεται τέκνα, 
 ὅτι δι’ αὐτὸν ὀνειδισθήσονται.

οὐαὶ ὑμῖν, ἄνδρες ἀσεβεῖς, 
 οἵτινες ἐγκατελίπετε νόμον θεοῦ ὑψίστου·

καὶ ἐὰν γεννηθῆτε, εἰς κατάραν γεννηθήσεσθε, 
 καὶ ἐὰν ἀποθάνητε, εἰς κατάραν μερισθήσεσθε.

πάντα, ὅσα ἐκ γῆς, εἰς γῆν ἀπελεύσεται, 
 οὕτως ἀσεβεῖς ἀπὸ κατάρας εἰς ἀπώλειαν.

Πένθος ἀνθρώπων ἐν σώμασιν αὐτῶν, 
 ὄνομα δὲ ἁμαρτωλῶν οὐκ ἀγαθὸν ἐξαλειφθήσεται.

φρόντισον περὶ ὀνόματος, αὐτὸ γάρ σοι διαμενεῖ 
 ἢ χίλιοι μεγάλοι θησαυροὶ χρυσίου·

ἀγαθῆς ζωῆς ἀριθμὸς ἡμερῶν, 
 καὶ ἀγαθὸν ὄνομα εἰς αἰῶνα διαμενεῖ.

παιδείαν ἐν εἰρήνῃ συντηρήσατε, τέκνα· 
 σοφία δὲ κεκρυμμένη καὶ θησαυρὸς ἀφανής, 
 τίς ὠφέλεια ἐν ἀμφοτέροις;

κρείσσων ἄνθρωπος ἀποκρύπτων τὴν μωρίαν αὐτοῦ 
 ἢ ἄνθρωπος ἀποκρύπτων τὴν σοφίαν αὐτοῦ.

Τοιγαροῦν ἐντράπητε ἐπὶ τῷ ῥήματί μου· 
 οὐ γάρ ἐστιν πᾶσαν αἰσχύνην διαφυλάξαι καλόν,
 καὶ οὐ πάντα πᾶσιν ἐν πίστει εὐδοκιμεῖται.

αἰσχύνεσθε ἀπὸ πατρὸς καὶ μητρὸς περὶ πορνείας 
 καὶ ἀπὸ ἡγουμένου καὶ δυνάστου περὶ ψεύδους,

ἀπὸ κριτοῦ καὶ ἄρχοντος περὶ πλημμελείας 
 καὶ ἀπὸ συναγωγῆς καὶ λαοῦ περὶ ἀνομίας,

ἀπὸ κοινωνοῦ καὶ φίλου περὶ ἀδικίας 
 καὶ ἀπὸ τόπου, οὗ παροικεῖς, περὶ κλοπῆς,

ἀπὸ ἀληθείας θεοῦ καὶ διαθήκης 
 καὶ ἀπὸ πήξεως ἀγκῶνος ἐπ’ ἄρτοις,

ἀπὸ σκορακισμοῦ λήμψεως καὶ δόσεως 
 καὶ ἀπὸ ἀσπαζομένων περὶ σιωπῆς,

ἀπὸ ὁράσεως γυναικὸς ἑταίρας 
 καὶ ἀπὸ ἀποστροφῆς προσώπου συγγενοῦς,

ἀπὸ ἀφαιρέσεως μερίδος καὶ δόσεως 
 καὶ ἀπὸ κατανοήσεως γυναικὸς ὑπάνδρου,

ἀπὸ περιεργίας παιδίσκης αὐτοῦ 
 καὶ μὴ ἐπιστῇς ἐπὶ τὴν κοίτην αὐτῆς,

ἀπὸ φίλων περὶ λόγων ὀνειδισμοῦ 
 καὶ μετὰ τὸ δοῦναι μὴ ὀνείδιζε,

ἀπὸ δευτερώσεως καὶ λόγου ἀκοῆς 
 καὶ ἀπὸ καλύψεως λόγων κρυφίων·

καὶ ἔσῃ αἰσχυντηρὸς ἀληθινῶς 
 καὶ εὑρίσκων χάριν ἔναντι παντὸς ἀνθρώπου.

Μὴ περὶ τούτων αἰσχυνθῇς 
 καὶ μὴ λάβῃς πρόσωπον τοῦ ἁμαρτάνειν·

περὶ νόμου ὑψίστου καὶ διαθήκης 
 καὶ περὶ κρίματος δικαιῶσαι τὸν ἀσεβῆ,

περὶ λόγου κοινωνοῦ καὶ ὁδοιπόρων 
 καὶ περὶ δόσεως κληρονομίας ἑταίρων,

περὶ ἀκριβείας ζυγοῦ καὶ σταθμίων 
 καὶ περὶ κτήσεως πολλῶν καὶ ὀλίγων,

περὶ διαφόρου πράσεως ἐμπόρων 
 καὶ περὶ παιδείας τέκνων πολλῆς 
 καὶ οἰκέτῃ πονηρῷ πλευρὰν αἱμάξαι·

ἐπὶ γυναικὶ πονηρᾷ καλὸν σφραγίς, 
 καὶ ὅπου χεῖρες πολλαί, κλεῖσον·

ὃ ἐὰν παραδιδῷς, ἐν ἀριθμῷ καὶ σταθμῷ, 
 καὶ δόσις καὶ λῆμψις, πάντα ἐν γραφῇ·

περὶ παιδείας ἀνοήτου καὶ μωροῦ 
 καὶ ἐσχατογήρως κρινομένου πρὸς νέους· 
 καὶ ἔσῃ πεπαιδευμένος ἀληθινῶς 
 καὶ δεδοκιμασμένος ἔναντι παντὸς ζῶντος.

Θυγάτηρ πατρὶ ἀπόκρυφος ἀγρυπνία, 
 καὶ ἡ μέριμνα αὐτῆς ἀφιστᾷ ὕπνον· 
 ἐν νεότητι αὐτῆς, μήποτε παρακμάσῃ, 
 καὶ συνῳκηκυῖα, μήποτε μισηθῇ·

ἐν παρθενίᾳ, μήποτε βεβηλωθῇ 
 καὶ ἐν τοῖς πατρικοῖς αὐτῆς ἔγκυος γένηται· 
 μετὰ ἀνδρὸς οὖσα, μήποτε παραβῇ, 
 καὶ συνῳκηκυῖα, μήποτε στειρωθῇ.

ἐπὶ θυγατρὶ ἀδιατρέπτῳ στερέωσον φυλακήν, 
 μήποτε ποιήσῃ σε ἐπίχαρμα ἐχθροῖς, 
 λαλιὰν ἐν πόλει καὶ ἔκκλητον λαοῦ, 
 καὶ καταισχύνῃ σε ἐν πλήθει πολλῶν.

παντὶ ἀνθρώπῳ μὴ ἔμβλεπε ἐν κάλλει 
 καὶ ἐν μέσῳ γυναικῶν μὴ συνέδρευε·

ἀπὸ γὰρ ἱματίων ἐκπορεύεται σὴς 
 καὶ ἀπὸ γυναικὸς πονηρία γυναικός.

κρείσσων πονηρία ἀνδρὸς ἢ ἀγαθοποιὸς γυνή, 
 καὶ γυνὴ καταισχύνουσα εἰς ὀνειδισμόν.

Μνησθήσομαι δὴ τὰ ἔργα κυρίου, 
 καὶ ἃ ἑόρακα, ἐκδιηγήσομαι· 
 ἐν λόγοις κυρίου τὰ ἔργα αὐτοῦ.

ἥλιος φωτίζων κατὰ πᾶν ἐπέβλεψεν, 
 καὶ τῆς δόξης κυρίου πλῆρες τὸ ἔργον αὐτοῦ.

οὐκ ἐξεποίησεν τοῖς ἁγίοις κυρίου 
 ἐκδιηγήσασθαι πάντα τὰ θαυμάσια αὐτοῦ, 
 ἃ ἐστερέωσεν κύριος ὁ παντοκράτωρ 
 στηριχθῆναι ἐν δόξῃ αὐτοῦ τὸ πᾶν.

ἄβυσσον καὶ καρδίαν ἐξίχνευσεν 
 καὶ ἐν πανουργεύμασιν αὐτῶν διενοήθη· 
 ἔγνω γὰρ ὁ ὕψιστος πᾶσαν εἴδησιν 
 καὶ ἐνέβλεψεν εἰς σημεῖον αἰῶνος

ἀπαγγέλλων τὰ παρεληλυθότα καὶ τὰ ἐσόμενα 
 καὶ ἀποκαλύπτων ἴχνη ἀποκρύφων·

οὐ παρῆλθεν αὐτὸν πᾶν διανόημα, 
 οὐκ ἐκρύβη ἀπ’ αὐτοῦ οὐδὲ εἷς λόγος.

τὰ μεγαλεῖα τῆς σοφίας αὐτοῦ ἐκόσμησεν, 
 ὡς ἔστιν πρὸ τοῦ αἰῶνος καὶ εἰς τὸν αἰῶνα· 
 οὔτε προσετέθη οὔτε ἠλαττώθη, 
 καὶ οὐ προσεδεήθη οὐδενὸς συμβούλου.

ὡς πάντα τὰ ἔργα αὐτοῦ ἐπιθυμητὰ 
 καὶ ὡς σπινθῆρός ἐστιν θεωρῆσαι·

πάντα ταῦτα ζῇ καὶ μένει εἰς τὸν αἰῶνα 
 ἐν πάσαις χρείαις, καὶ πάντα ὑπακούει.

πάντα δισσά, ἓν κατέναντι τοῦ ἑνός, 
 καὶ οὐκ ἐποίησεν οὐδὲν ἐλλεῖπον·

ἓν τοῦ ἑνὸς ἐστερέωσεν τὰ ἀγαθά, 
 καὶ τίς πλησθήσεται ὁρῶν δόξαν αὐτοῦ;

Γαυρίαμα ὕψους στερέωμα καθαριότητος, 
 εἶδος οὐρανοῦ ἐν ὁράματι δόξης.

ἥλιος ἐν ὀπτασίᾳ διαγγέλλων ἐν ἐξόδῳ 
 σκεῦος θαυμαστόν, ἔργον ὑψίστου·

ἐν μεσημβρίᾳ αὐτοῦ ἀναξηραίνει χώραν, 
 καὶ ἐναντίον καύματος αὐτοῦ τίς ὑποστήσεται;

κάμινον φυσῶν ἐν ἔργοις καύματος, 
 τριπλασίως ἥλιος ἐκκαίων ὄρη· 
 ἀτμίδας πυρώδεις ἐκφυσῶν 
 καὶ ἐκλάμπων ἀκτῖνας ἀμαυροῖ ὀφθαλμούς.

μέγας κύριος ὁ ποιήσας αὐτόν, 
 καὶ ἐν λόγοις αὐτοῦ κατέσπευσεν πορείαν.

Καὶ ἡ σελήνη ἐν πᾶσιν εἰς καιρὸν αὐτῆς, 
 ἀνάδειξιν χρόνων καὶ σημεῖον αἰῶνος·

ἀπὸ σελήνης σημεῖον ἑορτῆς, 
 φωστὴρ μειούμενος ἐπὶ συντελείας.

μὴν κατὰ τὸ ὄνομα αὐτῆς ἐστιν 
 αὐξανόμενος θαυμαστῶς ἐν ἀλλοιώσει, 
 σκεῦος παρεμβολῶν ἐν ὕψει, 
 ἐν στερεώματι οὐρανοῦ ἐκλάμπων.

κάλλος οὐρανοῦ δόξα ἄστρων, 
 κόσμος φωτίζων ἐν ὑψίστοις κυρίου·

ἐν λόγοις ἁγίου στήσονται κατὰ κρίμα 
 καὶ οὐ μὴ ἐκλυθῶσιν ἐν φυλακαῖς αὐτῶν.

ἰδὲ τόξον καὶ εὐλόγησον τὸν ποιήσαντα αὐτὸ 
 σφόδρα ὡραῖον ἐν τῷ αὐγάσματι αὐτοῦ·

ἐγύρωσεν οὐρανὸν ἐν κυκλώσει δόξης, 
 χεῖρες ὑψίστου ἐτάνυσαν αὐτό.

Προστάγματι αὐτοῦ κατέσπευσεν χιόνα 
 καὶ ταχύνει ἀστραπὰς κρίματος αὐτοῦ·

διὰ τοῦτο ἠνεῴχθησαν θησαυροί, 
 καὶ ἐξέπτησαν νεφέλαι ὡς πετεινά·

ἐν μεγαλείῳ αὐτοῦ ἴσχυσεν νεφέλας, 
 καὶ διεθρύβησαν λίθοι χαλάζης·

καὶ ἐν ὀπτασίᾳ αὐτοῦ σαλευθήσεται ὄρη, 
 ἐν θελήματι αὐτοῦ πνεύσεται νότος.

φωνὴ βροντῆς αὐτοῦ ὠνείδισεν γῆν 
 καὶ καταιγὶς βορέου καὶ συστροφὴ πνεύματος.

ὡς πετεινὰ καθιπτάμενα πάσσει χιόνα, 
 καὶ ὡς ἀκρὶς καταλύουσα ἡ κατάβασις αὐτῆς· 
 κάλλος λευκότητος αὐτῆς ἐκθαυμάσει ὀφθαλμός, 
 καὶ ἐπὶ τοῦ ὑετοῦ αὐτῆς ἐκστήσεται καρδία.

καὶ πάχνην ὡς ἅλα ἐπὶ γῆς χέει, 
 καὶ παγεῖσα γίνεται σκολόπων ἄκρα.

ψυχρὸς ἄνεμος βορέης πνεύσει, 
 καὶ παγήσεται κρύσταλλος ἐφ’ ὕδατος· 
 ἐπὶ πᾶσαν συναγωγὴν ὕδατος καταλύσει,
 καὶ ὡς θώρακα ἐνδύσεται τὸ ὕδωρ.

καταφάγεται ὄρη καὶ ἔρημον ἐκκαύσει 
 καὶ ἀποσβέσει χλόην ὡς πῦρ.

ἴασις πάντων κατὰ σπουδὴν ὁμίχλη, 
 δρόσος ἀπαντῶσα ἀπὸ καύσωνος ἱλαρώσει.

Λογισμῷ αὐτοῦ ἐκόπασεν ἄβυσσον 
 καὶ ἐφύτευσεν ἐν αὐτῇ νήσους.

οἱ πλέοντες τὴν θάλασσαν διηγοῦνται τὸν κίνδυνον αὐτῆς, 
 καὶ ἀκοαῖς ὠτίων ἡμῶν θαυμάζομεν·

καὶ ἐκεῖ τὰ παράδοξα καὶ θαυμάσια ἔργα, 
 ποικιλία παντὸς ζῴου, κτίσις κητῶν.

δι’ αὐτὸν εὐοδοῖ ἄγγελος αὐτοῦ, 
 καὶ ἐν λόγῳ αὐτοῦ σύγκειται τὰ πάντα.

Πολλὰ ἐροῦμεν καὶ οὐ μὴ ἀφικώμεθα, 
 καὶ συντέλεια λόγων Τὸ πᾶν ἐστιν αὐτός.

δοξάζοντες ποῦ ἰσχύσομεν; 
 αὐτὸς γὰρ ὁ μέγας παρὰ πάντα τὰ ἔργα αὐτοῦ.

φοβερὸς κύριος καὶ σφόδρα μέγας, 
 καὶ θαυμαστὴ ἡ δυναστεία αὐτοῦ.

δοξάζοντες κύριον ὑψώσατε 
 καθ’ ὅσον ἂν δύνησθε, ὑπερέξει γὰρ καὶ ἔτι· 
 καὶ ὑψοῦντες αὐτὸν πληθύνατε ἐν ἰσχύι, 
 μὴ κοπιᾶτε, οὐ γὰρ μὴ ἀφίκησθε.

τίς ἑόρακεν αὐτὸν καὶ ἐκδιηγήσεται; 
 καὶ τίς μεγαλυνεῖ αὐτὸν καθώς ἐστιν;

πολλὰ ἀπόκρυφά ἐστιν μείζονα τούτων, 
 ὀλίγα γὰρ ἑωράκαμεν τῶν ἔργων αὐτοῦ·

πάντα γὰρ ἐποίησεν ὁ κύριος 
 καὶ τοῖς εὐσεβέσιν ἔδωκεν σοφίαν

Αἰνέσωμεν δὴ ἄνδρας ἐνδόξους 
 καὶ τοὺς πατέρας ἡμῶν τῇ γενέσει·

πολλὴν δόξαν ἔκτισεν ὁ κύριος, 
 τὴν μεγαλωσύνην αὐτοῦ ἀπ’ αἰῶνος.

κυριεύοντες ἐν ταῖς βασιλείαις αὐτῶν
 καὶ ἄνδρες ὀνομαστοὶ ἐν δυνάμει· 
 βουλεύοντες ἐν συνέσει αὐτῶν, 
 ἀπηγγελκότες ἐν προφητείαις·

ἡγούμενοι λαοῦ ἐν διαβουλίοις 
 καὶ συνέσει γραμματείας λαοῦ, 
 σοφοὶ λόγοι ἐν παιδείᾳ αὐτῶν·

ἐκζητοῦντες μέλη μουσικῶν 
 καὶ διηγούμενοι ἔπη ἐν γραφῇ·

ἄνδρες πλούσιοι κεχορηγημένοι ἰσχύι, 
 εἰρηνεύοντες ἐν κατοικίαις αὐτῶν·

πάντες οὗτοι ἐν γενεαῖς ἐδοξάσθησαν, 
 καὶ ἐν ταῖς ἡμέραις αὐτῶν καύχημα.

εἰσὶν αὐτῶν οἳ κατέλιπον ὄνομα 
 τοῦ ἐκδιηγήσασθαι ἐπαίνους·

καὶ εἰσὶν ὧν οὐκ ἔστιν μνημόσυνον 
 καὶ ἀπώλοντο ὡς οὐχ ὑπάρξαντες 
 καὶ ἐγένοντο ὡς οὐ γεγονότες 
 καὶ τὰ τέκνα αὐτῶν μετ’ αὐτούς.

ἀλλ’ ἢ οὗτοι ἄνδρες ἐλέους, 
 ὧν αἱ δικαιοσύναι οὐκ ἐπελήσθησαν·

μετὰ τοῦ σπέρματος αὐτῶν διαμενεῖ, 
 ἀγαθὴ κληρονομία ἔκγονα αὐτῶν·

ἐν ταῖς διαθήκαις ἔστη τὸ σπέρμα αὐτῶν 
 καὶ τὰ τέκνα αὐτῶν δι’ αὐτούς·

ἕως αἰῶνος μενεῖ σπέρμα αὐτῶν, 
 καὶ ἡ δόξα αὐτῶν οὐκ ἐξαλειφθήσεται·

τὰ σώματα αὐτῶν ἐν εἰρήνῃ ἐτάφη, 
 καὶ τὸ ὄνομα αὐτῶν ζῇ εἰς γενεάς·

σοφίαν αὐτῶν διηγήσονται λαοί, 
 καὶ τὸν ἔπαινον ἐξαγγέλλει ἐκκλησία.

Ενωχ εὐηρέστησεν κυρίῳ καὶ μετετέθη 
 ὑπόδειγμα μετανοίας ταῖς γενεαῖς.

Νωε εὑρέθη τέλειος δίκαιος, 
 ἐν καιρῷ ὀργῆς ἐγένετο ἀντάλλαγμα· 
 διὰ τοῦτον ἐγενήθη κατάλειμμα τῇ γῇ, 
 ὅτε ἐγένετο κατακλυσμός·

διαθῆκαι αἰῶνος ἐτέθησαν πρὸς αὐτόν, 
 ἵνα μὴ ἐξαλειφθῇ κατακλυσμῷ πᾶσα σάρξ.

Αβρααμ μέγας πατὴρ πλήθους ἐθνῶν, 
 καὶ οὐχ εὑρέθη ὅμοιος ἐν τῇ δόξῃ·

ὃς συνετήρησεν νόμον ὑψίστου 
 καὶ ἐγένετο ἐν διαθήκῃ μετ’ αὐτοῦ· 
 ἐν σαρκὶ αὐτοῦ ἔστησεν διαθήκην 
 καὶ ἐν πειρασμῷ εὑρέθη πιστός·

διὰ τοῦτο ἐν ὅρκῳ ἔστησεν αὐτῷ 
 ἐνευλογηθῆναι ἔθνη ἐν σπέρματι αὐτοῦ, 
 πληθῦναι αὐτὸν ὡς χοῦν τῆς γῆς 
 καὶ ὡς ἄστρα ἀνυψῶσαι τὸ σπέρμα αὐτοῦ 
 καὶ κατακληρονομῆσαι αὐτοὺς 
 ἀπὸ θαλάσσης ἕως θαλάσσης 
 καὶ ἀπὸ ποταμοῦ ἕως ἄκρου τῆς γῆς.

καὶ ἐν τῷ Ισαακ ἔστησεν οὕτως 
 δι’ Αβρααμ τὸν πατέρα αὐτοῦ.

εὐλογίαν πάντων ἀνθρώπων καὶ διαθήκην 
 κατέπαυσεν ἐπὶ κεφαλὴν Ιακωβ· 
 ἐπέγνω αὐτὸν ἐν εὐλογίαις αὐτοῦ 
 καὶ ἔδωκεν αὐτῷ ἐν κληρονομίᾳ· 
 καὶ διέστειλεν μερίδας αὐτοῦ, 
 ἐν φυλαῖς ἐμέρισεν δέκα δύο.

Καὶ ἐξήγαγεν ἐξ αὐτοῦ ἄνδρα ἐλέους 
 εὑρίσκοντα χάριν ἐν ὀφθαλμοῖς πάσης σαρκὸς 
 ἠγαπημένον ὑπὸ θεοῦ καὶ ἀνθρώπων 
 Μωυσῆν, οὗ τὸ μνημόσυνον ἐν εὐλογίαις·

ὡμοίωσεν αὐτὸν δόξῃ ἁγίων 
 καὶ ἐμεγάλυνεν αὐτὸν ἐν φόβοις ἐχθρῶν·

ἐν λόγοις αὐτοῦ σημεῖα κατέπαυσεν, 
 ἐδόξασεν αὐτὸν κατὰ πρόσωπον βασιλέων· 
 ἐνετείλατο αὐτῷ πρὸς λαὸν αὐτοῦ 
 καὶ ἔδειξεν αὐτῷ τῆς δόξης αὐτοῦ·

ἐν πίστει καὶ πραΰτητι αὐτὸν ἡγίασεν, 
 ἐξελέξατο αὐτὸν ἐκ πάσης σαρκός·

ἠκούτισεν αὐτὸν τῆς φωνῆς αὐτοῦ
 καὶ εἰσήγαγεν αὐτὸν εἰς τὸν γνόφον 
 καὶ ἔδωκεν αὐτῷ κατὰ πρόσωπον ἐντολάς, 
 νόμον ζωῆς καὶ ἐπιστήμης, 
 διδάξαι τὸν Ιακωβ διαθήκην 
 καὶ κρίματα αὐτοῦ τὸν Ισραηλ.

Ααρων ὕψωσεν ἅγιον ὅμοιον αὐτῷ 
 ἀδελφὸν αὐτοῦ ἐκ φυλῆς Λευι·

ἔστησεν αὐτὸν διαθήκην αἰῶνος 
 καὶ ἔδωκεν αὐτῷ ἱερατείαν λαοῦ· 
 ἐμακάρισεν αὐτὸν ἐν εὐκοσμίᾳ 
 καὶ περιέζωσεν αὐτὸν περιστολὴν δόξης·

ἐνέδυσεν αὐτὸν συντέλειαν καυχήματος 
 καὶ ἐστερέωσεν αὐτὸν σκεύεσιν ἰσχύος, 
 περισκελῆ καὶ ποδήρη καὶ ἐπωμίδα·

καὶ ἐκύκλωσεν αὐτὸν ῥοΐσκοις, 
 χρυσοῖς κώδωσιν πλείστοις κυκλόθεν, 
 ἠχῆσαι φωνὴν ἐν βήμασιν αὐτοῦ, 
 ἀκουστὸν ποιῆσαι ἦχον ἐν ναῷ 
 εἰς μνημόσυνον υἱοῖς λαοῦ αὐτοῦ·

στολῇ ἁγίᾳ, χρυσῷ καὶ ὑακίνθῳ 
 καὶ πορφύρᾳ, ἔργῳ ποικιλτοῦ, 
 λογείῳ κρίσεως, δήλοις ἀληθείας, 
 κεκλωσμένῃ κόκκῳ, ἔργῳ τεχνίτου,

λίθοις πολυτελέσιν γλύμματος σφραγῖδος 
 ἐν δέσει χρυσίου, ἔργῳ λιθουργοῦ, 
 εἰς μνημόσυνον ἐν γραφῇ κεκολαμμένῃ 
 κατ’ ἀριθμὸν φυλῶν Ισραηλ·

στέφανον χρυσοῦν ἐπάνω κιδάρεως, 
 ἐκτύπωμα σφραγῖδος ἁγιάσματος, 
 καύχημα τιμῆς, ἔργον ἰσχύος, 
 ἐπιθυμήματα ὀφθαλμῶν κοσμούμενα·

ὡραῖα πρὸ αὐτοῦ οὐ γέγονεν τοιαῦτα, 
 ἕως αἰῶνος οὐκ ἐνεδύσατο ἀλλογενὴς 
 πλὴν τῶν υἱῶν αὐτοῦ μόνον 
 καὶ τὰ ἔκγονα αὐτοῦ διὰ παντός.

θυσίαι αὐτοῦ ὁλοκαρπωθήσονται 
 καθ’ ἡμέραν ἐνδελεχῶς δίς.

ἐπλήρωσεν Μωυσῆς τὰς χεῖρας
 καὶ ἔχρισεν αὐτὸν ἐν ἐλαίῳ ἁγίῳ· 
 ἐγενήθη αὐτῷ εἰς διαθήκην αἰῶνος 
 καὶ τῷ σπέρματι αὐτοῦ ἐν ἡμέραις οὐρανοῦ 
 λειτουργεῖν αὐτῷ ἅμα καὶ ἱερατεύειν 
 καὶ εὐλογεῖν τὸν λαὸν αὐτοῦ ἐν τῷ ὀνόματι.

ἐξελέξατο αὐτὸν ἀπὸ παντὸς ζῶντος 
 προσαγαγεῖν κάρπωσιν κυρίῳ, 
 θυμίαμα καὶ εὐωδίαν εἰς μνημόσυνον, 
 ἐξιλάσκεσθαι περὶ τοῦ λαοῦ σου.

ἔδωκεν αὐτῷ ἐν ἐντολαῖς αὐτοῦ 
 ἐξουσίαν ἐν διαθήκαις κριμάτων 
 διδάξαι τὸν Ιακωβ τὰ μαρτύρια 
 καὶ ἐν νόμῳ αὐτοῦ φωτίσαι Ισραηλ.

ἐπισυνέστησαν αὐτῷ ἀλλότριοι 
 καὶ ἐζήλωσαν αὐτὸν ἐν τῇ ἐρήμῳ, 
 ἄνδρες οἱ περὶ Δαθαν καὶ Αβιρων 
 καὶ ἡ συναγωγὴ Κορε ἐν θυμῷ καὶ ὀργῇ·

εἶδεν κύριος καὶ οὐκ εὐδόκησεν, 
 καὶ συνετελέσθησαν ἐν θυμῷ ὀργῆς· 
 ἐποίησεν αὐτοῖς τέρατα 
 καταναλῶσαι ἐν πυρὶ φλογὸς αὐτοῦ.

καὶ προσέθηκεν Ααρων δόξαν 
 καὶ ἔδωκεν αὐτῷ κληρονομίαν· 
 ἀπαρχὰς πρωτογενημάτων ἐμέρισεν αὐτῷ, 
 ἄρτον πρώτοις ἡτοίμασεν πλησμονήν·

καὶ γὰρ θυσίας κυρίου φάγονται, 
 ἃς ἔδωκεν αὐτῷ τε καὶ τῷ σπέρματι αὐτοῦ.

πλὴν ἐν γῇ λαοῦ οὐ κληρονομήσει, 
 καὶ μερὶς οὐκ ἔστιν αὐτῷ ἐν λαῷ· 
 αὐτὸς γὰρ μερίς σου καὶ κληρονομία.

Καὶ Φινεες υἱὸς Ελεαζαρ τρίτος εἰς δόξαν 
 ἐν τῷ ζηλῶσαι αὐτὸν ἐν φόβῳ κυρίου 
 καὶ στῆναι αὐτὸν ἐν τροπῇ λαοῦ 
 ἐν ἀγαθότητι προθυμίας ψυχῆς αὐτοῦ· 
 καὶ ἐξιλάσατο περὶ τοῦ Ισραηλ.

διὰ τοῦτο ἐστάθη αὐτῷ διαθήκη εἰρήνης 
 προστατεῖν ἁγίων καὶ λαοῦ αὐτοῦ, 
 ἵνα αὐτῷ ᾖ καὶ τῷ σπέρματι αὐτοῦ 
 ἱερωσύνης μεγαλεῖον εἰς τοὺς αἰῶνας.

καὶ διαθήκη τῷ Δαυιδ 
 υἱῷ Ιεσσαι ἐκ φυλῆς Ιουδα 
 κληρονομία βασιλέως υἱοῦ ἐξ υἱοῦ μόνου· 
 κληρονομία Ααρων καὶ τῷ σπέρματι αὐτοῦ.

δῴη ὑμῖν σοφίαν ἐν καρδίᾳ ὑμῶν 
 κρίνειν τὸν λαὸν αὐτοῦ ἐν δικαιοσύνῃ, 
 ἵνα μὴ ἀφανισθῇ τὰ ἀγαθὰ αὐτῶν 
 καὶ τὴν δόξαν αὐτῶν εἰς γενεὰς αὐτῶν.

Κραταιὸς ἐν πολέμῳ Ἰησοῦς Ναυη 
 καὶ διάδοχος Μωυσῆ ἐν προφητείαις, 
 ὃς ἐγένετο κατὰ τὸ ὄνομα αὐτοῦ 
 μέγας ἐπὶ σωτηρίᾳ ἐκλεκτῶν αὐτοῦ 
 ἐκδικῆσαι ἐπεγειρομένους ἐχθρούς, 
 ὅπως κατακληρονομήσῃ τὸν Ισραηλ.

ὡς ἐδοξάσθη ἐν τῷ ἐπᾶραι χεῖρας αὐτοῦ 
 καὶ ἐν τῷ ἐκτεῖναι ῥομφαίαν ἐπὶ πόλεις.

τίς πρότερος αὐτοῦ οὕτως ἔστη; 
 τοὺς γὰρ πολέμους κυρίου αὐτὸς ἐπήγαγεν.

οὐχὶ ἐν χειρὶ αὐτοῦ ἐνεποδίσθη ὁ ἥλιος 
 καὶ μία ἡμέρα ἐγενήθη πρὸς δύο;

ἐπεκαλέσατο τὸν ὕψιστον δυνάστην 
 ἐν τῷ θλῖψαι αὐτὸν ἐχθροὺς κυκλόθεν, 
 καὶ ἐπήκουσεν αὐτοῦ μέγας κύριος 
 ἐν λίθοις χαλάζης δυνάμεως κραταιᾶς·

κατέρραξεν ἐπ’ ἔθνος πόλεμον 
 καὶ ἐν καταβάσει ἀπώλεσεν ἀνθεστηκότας, 
 ἵνα γνῶσιν ἔθνη πανοπλίαν αὐτοῦ 
 ὅτι ἐναντίον κυρίου ὁ πόλεμος αὐτοῦ.

Καὶ γὰρ ἐπηκολούθησεν ὀπίσω δυνάστου 
 καὶ ἐν ἡμέραις Μωυσέως ἐποίησεν ἔλεος 
 αὐτὸς καὶ Χαλεβ υἱὸς Ιεφοννη
 ἀντιστῆναι ἔναντι ἐκκλησίας 
 κωλῦσαι λαὸν ἀπὸ ἁμαρτίας 
 καὶ κοπάσαι γογγυσμὸν πονηρίας.

καὶ αὐτοὶ δύο ὄντες διεσώθησαν 
 ἀπὸ ἑξακοσίων χιλιάδων πεζῶν 
 εἰσαγαγεῖν αὐτοὺς εἰς κληρονομίαν 
 εἰς γῆν ῥέουσαν γάλα καὶ μέλι.

καὶ ἔδωκεν ὁ κύριος τῷ Χαλεβ ἰσχύν, 
 καὶ ἕως γήρους διέμεινεν αὐτῷ, 
 ἐπιβῆναι αὐτὸν ἐπὶ τὸ ὕψος τῆς γῆς, 
 καὶ τὸ σπέρμα αὐτοῦ κατέσχεν κληρονομίαν,

ὅπως ἴδωσιν πάντες οἱ υἱοὶ Ισραηλ 
 ὅτι καλὸν τὸ πορεύεσθαι ὀπίσω κυρίου.

Καὶ οἱ κριταί, ἕκαστος τῷ αὐτοῦ ὀνόματι, 
 ὅσων οὐκ ἐξεπόρνευσεν ἡ καρδία 
 καὶ ὅσοι οὐκ ἀπεστράφησαν ἀπὸ κυρίου, 
 εἴη τὸ μνημόσυνον αὐτῶν ἐν εὐλογίαις·

τὰ ὀστᾶ αὐτῶν ἀναθάλοι ἐκ τοῦ τόπου αὐτῶν 
 καὶ τὸ ὄνομα αὐτῶν ἀντικαταλλασσόμενον 
 ἐφ’ υἱοῖς δεδοξασμένων αὐτῶν.

Ἠγαπημένος ὑπὸ κυρίου αὐτοῦ Σαμουηλ 
 προφήτης κυρίου κατέστησεν βασιλείαν 
 καὶ ἔχρισεν ἄρχοντας ἐπὶ τὸν λαὸν αὐτοῦ·

ἐν νόμῳ κυρίου ἔκρινεν συναγωγήν, 
 καὶ ἐπεσκέψατο κύριος τὸν Ιακωβ·

ἐν πίστει αὐτοῦ ἠκριβάσθη προφήτης 
 καὶ ἐγνώσθη ἐν ῥήμασιν αὐτοῦ πιστὸς ὁράσεως.

καὶ ἐπεκαλέσατο τὸν κύριον δυνάστην 
 ἐν τῷ θλῖψαι ἐχθροὺς αὐτοῦ κυκλόθεν 
 ἐν προσφορᾷ ἀρνὸς γαλαθηνοῦ·

καὶ ἐβρόντησεν ἀπ’ οὐρανοῦ ὁ κύριος 
 καὶ ἐν ἤχῳ μεγάλῳ ἀκουστὴν ἐποίησεν τὴν φωνὴν αὐτοῦ

καὶ ἐξέτριψεν ἡγουμένους Τυρίων 
 καὶ πάντας ἄρχοντας Φυλιστιιμ.

καὶ πρὸ καιροῦ κοιμήσεως αἰῶνος 
 ἐπεμαρτύρατο ἔναντι κυρίου καὶ χριστοῦ αὐτοῦ 
 Χρήματα καὶ ἕως ὑποδημάτων
 ἀπὸ πάσης σαρκὸς οὐκ εἴληφα· 
 καὶ οὐκ ἐνεκάλεσεν αὐτῷ ἄνθρωπος.

καὶ μετὰ τὸ ὑπνῶσαι αὐτὸν προεφήτευσεν 
 καὶ ὑπέδειξεν βασιλεῖ τὴν τελευτὴν αὐτοῦ 
 καὶ ἀνύψωσεν ἐκ γῆς τὴν φωνὴν αὐτοῦ 
 ἐν προφητείᾳ ἐξαλεῖψαι ἀνομίαν λαοῦ.

Καὶ μετὰ τοῦτον ἀνέστη Ναθαν 
 προφητεύειν ἐν ἡμέραις Δαυιδ.

ὥσπερ στέαρ ἀφωρισμένον ἀπὸ σωτηρίου, 
 οὕτως Δαυιδ ἀπὸ τῶν υἱῶν Ισραηλ.

ἐν λέουσιν ἔπαιξεν ὡς ἐν ἐρίφοις 
 καὶ ἐν ἄρκοις ὡς ἐν ἄρνασι προβάτων.

ἐν νεότητι αὐτοῦ οὐχὶ ἀπέκτεινεν γίγαντα 
 καὶ ἐξῆρεν ὀνειδισμὸν ἐκ λαοῦ 
 ἐν τῷ ἐπᾶραι χεῖρα ἐν λίθῳ σφενδόνης 
 καὶ καταβαλεῖν γαυρίαμα τοῦ Γολιαθ;

ἐπεκαλέσατο γὰρ κύριον τὸν ὕψιστον, 
 καὶ ἔδωκεν ἐν τῇ δεξιᾷ αὐτοῦ κράτος 
 ἐξᾶραι ἄνθρωπον δυνατὸν ἐν πολέμῳ 
 ἀνυψῶσαι κέρας λαοῦ αὐτοῦ.

οὕτως ἐν μυριάσιν ἐδόξασαν αὐτὸν 
 καὶ ᾔνεσαν αὐτὸν ἐν εὐλογίαις κυρίου 
 ἐν τῷ φέρεσθαι αὐτῷ διάδημα δόξης·

ἐξέτριψεν γὰρ ἐχθροὺς κυκλόθεν 
 καὶ ἐξουδένωσεν Φυλιστιιμ τοὺς ὑπεναντίους, 
 ἕως σήμερον συνέτριψεν αὐτῶν κέρας.

ἐν παντὶ ἔργῳ αὐτοῦ ἔδωκεν ἐξομολόγησιν 
 ἁγίῳ ὑψίστῳ ῥήματι δόξης· 
 ἐν πάσῃ καρδίᾳ αὐτοῦ ὕμνησεν 
 καὶ ἠγάπησεν τὸν ποιήσαντα αὐτόν.

καὶ ἔστησεν ψαλτῳδοὺς κατέναντι τοῦ θυσιαστηρίου 
 καὶ ἐξ ἠχοῦς αὐτῶν γλυκαίνειν μέλη·

ἔδωκεν ἐν ἑορταῖς εὐπρέπειαν 
 καὶ ἐκόσμησεν καιροὺς μέχρι συντελείας 
 ἐν τῷ αἰνεῖν αὐτοὺς τὸ ἅγιον ὄνομα αὐτοῦ
 καὶ ἀπὸ πρωίας ἠχεῖν τὸ ἁγίασμα.

κύριος ἀφεῖλεν τὰς ἁμαρτίας αὐτοῦ 
 καὶ ἀνύψωσεν εἰς αἰῶνα τὸ κέρας αὐτοῦ 
 καὶ ἔδωκεν αὐτῷ διαθήκην βασιλέων 
 καὶ θρόνον δόξης ἐν τῷ Ισραηλ.

Μετὰ τοῦτον ἀνέστη υἱὸς ἐπιστήμων 
 καὶ δι’ αὐτὸν κατέλυσεν ἐν πλατυσμῷ·

Σαλωμων ἐβασίλευσεν ἐν ἡμέραις εἰρήνης, 
 ᾧ ὁ θεὸς κατέπαυσεν κυκλόθεν, 
 ἵνα στήσῃ οἶκον ἐπ’ ὀνόματι αὐτοῦ 
 καὶ ἑτοιμάσῃ ἁγίασμα εἰς τὸν αἰῶνα.

ὡς ἐσοφίσθης ἐν νεότητί σου 
 καὶ ἐνεπλήσθης ὡς ποταμὸς συνέσεως.

γῆν ἐπεκάλυψεν ἡ ψυχή σου, 
 καὶ ἐνέπλησας ἐν παραβολαῖς αἰνιγμάτων·

εἰς νήσους πόρρω ἀφίκετο τὸ ὄνομά σου, 
 καὶ ἠγαπήθης ἐν τῇ εἰρήνῃ σου·

ἐν ᾠδαῖς καὶ παροιμίαις καὶ παραβολαῖς 
 καὶ ἐν ἑρμηνείαις ἀπεθαύμασάν σε χῶραι.

ἐν ὀνόματι κυρίου τοῦ θεοῦ 
 τοῦ ἐπικεκλημένου θεοῦ Ισραηλ 
 συνήγαγες ὡς κασσίτερον τὸ χρυσίον 
 καὶ ὡς μόλιβον ἐπλήθυνας ἀργύριον.

παρανέκλινας τὰς λαγόνας σου γυναιξὶν 
 καὶ ἐνεξουσιάσθης ἐν τῷ σώματί σου·

ἔδωκας μῶμον ἐν τῇ δόξῃ σου 
 καὶ ἐβεβήλωσας τὸ σπέρμα σου 
 ἐπαγαγεῖν ὀργὴν ἐπὶ τὰ τέκνα σου 
 καὶ κατανυγῆναι ἐπὶ τῇ ἀφροσύνῃ σου

γενέσθαι δίχα τυραννίδα 
 καὶ ἐξ Εφραιμ ἄρξαι βασιλείαν ἀπειθῆ.

ὁ δὲ κύριος οὐ μὴ καταλίπῃ τὸ ἔλεος αὐτοῦ 
 καὶ οὐ μὴ διαφθείρῃ ἀπὸ τῶν λόγων αὐτοῦ 
 οὐδὲ μὴ ἐξαλείψῃ ἐκλεκτοῦ αὐτοῦ ἔκγονα 
 καὶ σπέρμα τοῦ ἀγαπήσαντος αὐτὸν οὐ μὴ ἐξάρῃ· 
 καὶ τῷ Ιακωβ ἔδωκεν κατάλειμμα 
 καὶ τῷ Δαυιδ ἐξ αὐτοῦ ῥίζαν.

Καὶ ἀνεπαύσατο Σαλωμων μετὰ τῶν πατέρων αὐτοῦ 
 καὶ κατέλιπεν μετ’ αὐτὸν ἐκ τοῦ σπέρματος αὐτοῦ 
 λαοῦ ἀφροσύνην καὶ ἐλασσούμενον συνέσει 
 Ροβοαμ, ὃς ἀπέστησεν λαὸν ἐκ βουλῆς αὐτοῦ.

καὶ Ιεροβοαμ υἱὸς Ναβατ, ὃς ἐξήμαρτεν τὸν Ισραηλ 
 καὶ ἔδωκεν τῷ Εφραιμ ὁδὸν ἁμαρτίας· 
 καὶ ἐπληθύνθησαν αἱ ἁμαρτίαι αὐτῶν σφόδρα 
 ἀποστῆσαι αὐτοὺς ἀπὸ τῆς γῆς αὐτῶν·

καὶ πᾶσαν πονηρίαν ἐξεζήτησαν, 
 ἕως ἐκδίκησις ἔλθῃ ἐπ’ αὐτούς.

Καὶ ἀνέστη Ηλιας προφήτης ὡς πῦρ, 
 καὶ ὁ λόγος αὐτοῦ ὡς λαμπὰς ἐκαίετο·

ὃς ἐπήγαγεν ἐπ’ αὐτοὺς λιμὸν 
 καὶ τῷ ζήλῳ αὐτοῦ ὠλιγοποίησεν αὐτούς·

ἐν λόγῳ κυρίου ἀνέσχεν οὐρανόν, 
 κατήγαγεν οὕτως τρὶς πῦρ.

ὡς ἐδοξάσθης, Ηλια, ἐν θαυμασίοις σου· 
 καὶ τίς ὅμοιός σοι καυχᾶσθαι;

ὁ ἐγείρας νεκρὸν ἐκ θανάτου 
 καὶ ἐξ ᾅδου ἐν λόγῳ ὑψίστου·

ὁ καταγαγὼν βασιλεῖς εἰς ἀπώλειαν 
 καὶ δεδοξασμένους ἀπὸ κλίνης αὐτῶν·

ἀκούων ἐν Σινα ἐλεγμὸν 
 καὶ ἐν Χωρηβ κρίματα ἐκδικήσεως·

ὁ χρίων βασιλεῖς εἰς ἀνταπόδομα 
 καὶ προφήτας διαδόχους μετ’ αὐτόν·

ὁ ἀναλημφθεὶς ἐν λαίλαπι πυρὸς 
 ἐν ἅρματι ἵππων πυρίνων·

ὁ καταγραφεὶς ἐν ἐλεγμοῖς εἰς καιροὺς 
 κοπάσαι ὀργὴν πρὸ θυμοῦ, 
 ἐπιστρέψαι καρδίαν πατρὸς πρὸς υἱὸν 
 καὶ καταστῆσαι φυλὰς Ιακωβ.

μακάριοι οἱ ἰδόντες σε 
 καὶ οἱ ἐν ἀγαπήσει κεκοιμημένοι· 
 καὶ γὰρ ἡμεῖς ζωῇ ζησόμεθα.

Ηλιας ὃς ἐν λαίλαπι ἐσκεπάσθη,
 καὶ Ελισαιε ἐνεπλήσθη πνεύματος αὐτοῦ· 
 καὶ ἐν ἡμέραις αὐτοῦ οὐκ ἐσαλεύθη ὑπὸ ἄρχοντος, 
 καὶ οὐ κατεδυνάστευσεν αὐτὸν οὐδείς.

πᾶς λόγος οὐχ ὑπερῆρεν αὐτόν, 
 καὶ ἐν κοιμήσει ἐπροφήτευσεν τὸ σῶμα αὐτοῦ·

καὶ ἐν ζωῇ αὐτοῦ ἐποίησεν τέρατα, 
 καὶ ἐν τελευτῇ θαυμάσια τὰ ἔργα αὐτοῦ.

Ἐν πᾶσιν τούτοις οὐ μετενόησεν ὁ λαὸς 
 καὶ οὐκ ἀπέστησαν ἀπὸ τῶν ἁμαρτιῶν αὐτῶν, 
 ἕως ἐπρονομεύθησαν ἀπὸ γῆς αὐτῶν 
 καὶ διεσκορπίσθησαν ἐν πάσῃ τῇ γῇ.

καὶ κατελείφθη ὁ λαὸς ὀλιγοστός, 
 καὶ ἄρχων ἐν τῷ οἴκῳ Δαυιδ· 
 τινὲς μὲν αὐτῶν ἐποίησαν τὸ ἀρεστόν, 
 τινὲς δὲ ἐπλήθυναν ἁμαρτίας.

Εζεκιας ὠχύρωσεν τὴν πόλιν αὐτοῦ 
 καὶ εἰσήγαγεν εἰς μέσον αὐτῆς ὕδωρ, 
 ὤρυξεν σιδήρῳ ἀκρότομον 
 καὶ ᾠκοδόμησεν κρήνας εἰς ὕδατα.

ἐν ἡμέραις αὐτοῦ ἀνέβη Σενναχηριμ 
 καὶ ἀπέστειλεν Ραψακην, καὶ ἀπῆρεν· 
 καὶ ἐπῆρεν χεῖρα αὐτοῦ ἐπὶ Σιων 
 καὶ ἐμεγαλαύχησεν ἐν ὑπερηφανίᾳ αὐτοῦ.

τότε ἐσαλεύθησαν καρδίαι καὶ χεῖρες αὐτῶν, 
 καὶ ὠδίνησαν ὡς αἱ τίκτουσαι·

καὶ ἐπεκαλέσαντο τὸν κύριον τὸν ἐλεήμονα 
 ἐκπετάσαντες τὰς χεῖρας αὐτῶν πρὸς αὐτόν. 
 καὶ ὁ ἅγιος ἐξ οὐρανοῦ ταχὺ ἐπήκουσεν αὐτῶν 
 καὶ ἐλυτρώσατο αὐτοὺς ἐν χειρὶ Ησαιου·

ἐπάταξεν τὴν παρεμβολὴν τῶν Ἀσσυρίων, 
 καὶ ἐξέτριψεν αὐτοὺς ὁ ἄγγελος αὐτοῦ.

ἐποίησεν γὰρ Εζεκιας τὸ ἀρεστὸν κυρίῳ 
 καὶ ἐνίσχυσεν ἐν ὁδοῖς Δαυιδ τοῦ πατρὸς αὐτοῦ, 
 ἃς ἐνετείλατο Ησαιας ὁ προφήτης 
 ὁ μέγας καὶ πιστὸς ἐν ὁράσει αὐτοῦ.

ἐν ταῖς ἡμέραις αὐτοῦ ἀνεπόδισεν ὁ ἥλιος
 καὶ προσέθηκεν ζωὴν βασιλεῖ.

πνεύματι μεγάλῳ εἶδεν τὰ ἔσχατα 
 καὶ παρεκάλεσεν τοὺς πενθοῦντας ἐν Σιων.

ἕως τοῦ αἰῶνος ὑπέδειξεν τὰ ἐσόμενα 
 καὶ τὰ ἀπόκρυφα πρὶν ἢ παραγενέσθαι αὐτά.

Μνημόσυνον Ιωσιου εἰς σύνθεσιν θυμιάματος 
 ἐσκευασμένον ἔργῳ μυρεψοῦ· 
 ἐν παντὶ στόματι ὡς μέλι γλυκανθήσεται 
 καὶ ὡς μουσικὰ ἐν συμποσίῳ οἴνου.

αὐτὸς κατευθύνθη ἐν ἐπιστροφῇ λαοῦ 
 καὶ ἐξῆρεν βδελύγματα ἀνομίας·

κατεύθυνεν πρὸς κύριον τὴν καρδίαν αὐτοῦ, 
 ἐν ἡμέραις ἀνόμων κατίσχυσεν τὴν εὐσέβειαν.

Πάρεξ Δαυιδ καὶ Εζεκιου καὶ Ιωσιου 
 πάντες πλημμέλειαν ἐπλημμέλησαν· 
 κατέλιπον γὰρ τὸν νόμον τοῦ ὑψίστου, 
 οἱ βασιλεῖς Ιουδα ἐξέλιπον·

ἔδωκαν γὰρ τὸ κέρας αὐτῶν ἑτέροις 
 καὶ τὴν δόξαν αὐτῶν ἔθνει ἀλλοτρίῳ.

ἐνεπύρισαν ἐκλεκτὴν πόλιν ἁγιάσματος 
 καὶ ἠρήμωσαν τὰς ὁδοὺς αὐτῆς 
 ἐν χειρὶ Ιερεμιου·

ἐκάκωσαν γὰρ αὐτόν, 
 καὶ αὐτὸς ἐν μήτρᾳ ἡγιάσθη προφήτης 
 ἐκριζοῦν καὶ κακοῦν καὶ ἀπολλύειν, 
 ὡσαύτως οἰκοδομεῖν καὶ καταφυτεύειν.

Ιεζεκιηλ ὃς εἶδεν ὅρασιν δόξης, 
 ἣν ὑπέδειξεν αὐτῷ ἐπὶ ἅρματος χερουβιν·

καὶ γὰρ ἐμνήσθη τῶν ἐχθρῶν ἐν ὄμβρῳ 
 καὶ ἀγαθῶσαι τοὺς εὐθύνοντας ὁδούς.

καὶ τῶν δώδεκα προφητῶν τὰ ὀστᾶ 
 ἀναθάλοι ἐκ τοῦ τόπου αὐτῶν· 
 παρεκάλεσαν γὰρ τὸν Ιακωβ 
 καὶ ἐλυτρώσαντο αὐτοὺς ἐν πίστει ἐλπίδος.

Πῶς μεγαλύνωμεν τὸν Ζοροβαβελ; 
 καὶ αὐτὸς ὡς σφραγὶς ἐπὶ δεξιᾶς χειρός,

οὕτως Ἰησοῦς υἱὸς Ιωσεδεκ, 
 οἳ ἐν ἡμέραις αὐτῶν ᾠκοδόμησαν οἶκον
 καὶ ἀνύψωσαν ναὸν ἅγιον κυρίῳ 
 ἡτοιμασμένον εἰς δόξαν αἰῶνος.

καὶ Νεεμιου ἐπὶ πολὺ τὸ μνημόσυνον 
 τοῦ ἐγείραντος ἡμῖν τείχη πεπτωκότα 
 καὶ στήσαντος πύλας καὶ μοχλοὺς 
 καὶ ἀνεγείραντος τὰ οἰκόπεδα ἡμῶν.

Οὐδεὶς ἐκτίσθη ἐπὶ τῆς γῆς τοιοῦτος οἷος Ενωχ· 
 καὶ γὰρ αὐτὸς ἀνελήμφθη ἀπὸ τῆς γῆς.

οὐδὲ ὡς Ιωσηφ ἐγεννήθη ἀνὴρ 
 ἡγούμενος ἀδελφῶν, στήριγμα λαοῦ, 
 καὶ τὰ ὀστᾶ αὐτοῦ ἐπεσκέπησαν.

Σημ καὶ Σηθ ἐν ἀνθρώποις ἐδοξάσθησαν, 
 καὶ ὑπὲρ πᾶν ζῷον ἐν τῇ κτίσει Αδαμ.

Σιμων Ονιου υἱὸς ἱερεὺς ὁ μέγας, 
 ὃς ἐν ζωῇ αὐτοῦ ὑπέρραψεν οἶκον 
 καὶ ἐν ἡμέραις αὐτοῦ ἐστερέωσεν ναόν·

καὶ ὑπ’ αὐτοῦ ἐθεμελιώθη ὕψος διπλῆς, 
 ἀνάλημμα ὑψηλὸν περιβόλου ἱεροῦ·

ἐν ἡμέραις αὐτοῦ ἐλατομήθη ἀποδοχεῖον ὑδάτων, 
 λάκκος ὡσεὶ θαλάσσης τὸ περίμετρον·

ὁ φροντίζων τοῦ λαοῦ αὐτοῦ ἀπὸ πτώσεως 
 καὶ ἐνισχύσας πόλιν ἐν πολιορκήσει.

ὡς ἐδοξάσθη ἐν περιστροφῇ λαοῦ, 
 ἐν ἐξόδῳ οἴκου καταπετάσματος·

ὡς ἀστὴρ ἑωθινὸς ἐν μέσῳ νεφελῶν, 
 ὡς σελήνη πλήρης ἐν ἡμέραις,

ὡς ἥλιος ἐκλάμπων ἐπὶ ναὸν ὑψίστου 
 καὶ ὡς τόξον φωτίζον ἐν νεφέλαις δόξης,

ὡς ἄνθος ῥόδων ἐν ἡμέραις νέων, 
 ὡς κρίνα ἐπ’ ἐξόδῳ ὕδατος, 
 ὡς βλαστὸς Λιβάνου ἐν ἡμέραις θέρους,

ὡς πῦρ καὶ λίβανος ἐπὶ πυρείου, 
 ὡς σκεῦος χρυσίου ὁλοσφύρητον
 κεκοσμημένον παντὶ λίθῳ πολυτελεῖ,

ὡς ἐλαία ἀναθάλλουσα καρποὺς 
 καὶ ὡς κυπάρισσος ὑψουμένη ἐν νεφέλαις.

ἐν τῷ ἀναλαμβάνειν αὐτὸν στολὴν δόξης 
 καὶ ἐνδιδύσκεσθαι αὐτὸν συντέλειαν καυχήματος, 
 ἐν ἀναβάσει θυσιαστηρίου ἁγίου 
 ἐδόξασεν περιβολὴν ἁγιάσματος·

ἐν δὲ τῷ δέχεσθαι μέλη ἐκ χειρῶν ἱερέων, 
 καὶ αὐτὸς ἑστὼς παρ’ ἐσχάρᾳ βωμοῦ, 
 κυκλόθεν αὐτοῦ στέφανος ἀδελφῶν 
 ὡς βλάστημα κέδρων ἐν τῷ Λιβάνῳ 
 καὶ ἐκύκλωσαν αὐτὸν ὡς στελέχη φοινίκων,

καὶ πάντες οἱ υἱοὶ Ααρων ἐν δόξῃ αὐτῶν 
 καὶ προσφορὰ κυρίου ἐν χερσὶν αὐτῶν 
 ἔναντι πάσης ἐκκλησίας Ισραηλ,

καὶ συντέλειαν λειτουργῶν ἐπὶ βωμῶν 
 κοσμῆσαι προσφορὰν ὑψίστου παντοκράτορος,

ἐξέτεινεν ἐπὶ σπονδείου χεῖρα αὐτοῦ 
 καὶ ἔσπεισεν ἐξ αἵματος σταφυλῆς, 
 ἐξέχεεν εἰς θεμέλια θυσιαστηρίου 
 ὀσμὴν εὐωδίας ὑψίστῳ παμβασιλεῖ.

τότε ἀνέκραγον οἱ υἱοὶ Ααρων, 
 ἐν σάλπιγξιν ἐλαταῖς ἤχησαν, 
 ἀκουστὴν ἐποίησαν φωνὴν μεγάλην 
 εἰς μνημόσυνον ἔναντι ὑψίστου·

τότε πᾶς ὁ λαὸς κοινῇ κατέσπευσαν 
 καὶ ἔπεσαν ἐπὶ πρόσωπον ἐπὶ τὴν γῆν 
 προσκυνῆσαι τῷ κυρίῳ αὐτῶν 
 παντοκράτορι θεῷ ὑψίστῳ·

καὶ ᾔνεσαν οἱ ψαλτῳδοὶ ἐν φωναῖς αὐτῶν, 
 ἐν πλείστῳ ἤχῳ ἐγλυκάνθη μέλος·

καὶ ἐδεήθη ὁ λαὸς κυρίου ὑψίστου 
 ἐν προσευχῇ κατέναντι ἐλεήμονος, 
 ἕως συντελεσθῇ κόσμος κυρίου 
 καὶ τὴν λειτουργίαν αὐτοῦ ἐτελείωσαν.

τότε καταβὰς ἐπῆρεν χεῖρας αὐτοῦ
 ἐπὶ πᾶσαν ἐκκλησίαν υἱῶν Ισραηλ 
 δοῦναι εὐλογίαν κυρίου ἐκ χειλέων αὐτοῦ 
 καὶ ἐν ὀνόματι αὐτοῦ καυχήσασθαι·

καὶ ἐδευτέρωσαν ἐν προσκυνήσει 
 ἐπιδέξασθαι τὴν εὐλογίαν παρὰ ὑψίστου.

Καὶ νῦν εὐλογήσατε τὸν θεὸν πάντων 
 τὸν μεγάλα ποιοῦντα πάντῃ, 
 τὸν ὑψοῦντα ἡμέρας ἡμῶν ἐκ μήτρας 
 καὶ ποιοῦντα μεθ’ ἡμῶν κατὰ τὸ ἔλεος αὐτοῦ.

δῴη ἡμῖν εὐφροσύνην καρδίας 
 καὶ γενέσθαι εἰρήνην ἐν ἡμέραις ἡμῶν 
 ἐν Ισραηλ κατὰ τὰς ἡμέρας τοῦ αἰῶνος·

ἐμπιστεύσαι μεθ’ ἡμῶν τὸ ἔλεος αὐτοῦ 
 καὶ ἐν ταῖς ἡμέραις ἡμῶν λυτρωσάσθω ἡμᾶς.

Ἐν δυσὶν ἔθνεσιν προσώχθισεν ἡ ψυχή μου, 
 καὶ τὸ τρίτον οὐκ ἔστιν ἔθνος·

οἱ καθήμενοι ἐν ὄρει Σαμαρείας καὶ Φυλιστιιμ 
 καὶ ὁ λαὸς ὁ μωρὸς ὁ κατοικῶν ἐν Σικιμοις.

Παιδείαν συνέσεως καὶ ἐπιστήμης 
 ἐχάραξεν ἐν τῷ βιβλίῳ τούτῳ 
 Ἰησοῦς υἱὸς Σιραχ Ελεαζαρ ὁ Ιεροσολυμίτης, 
 ὃς ἀνώμβρησεν σοφίαν ἀπὸ καρδίας αὐτοῦ.

μακάριος ὃς ἐν τούτοις ἀναστραφήσεται, 
 καὶ θεὶς αὐτὰ ἐπὶ καρδίαν αὐτοῦ σοφισθήσεται·

ἐὰν γὰρ αὐτὰ ποιήσῃ, πρὸς πάντα ἰσχύσει· 
 ὅτι φῶς κυρίου τὸ ἴχνος αὐτοῦ.

Ἐξομολογήσομαί σοι, κύριε βασιλεῦ, 
 καὶ αἰνέσω σε θεὸν τὸν σωτῆρά μου, 
 ἐξομολογοῦμαι τῷ ὀνόματί σου,

ὅτι σκεπαστὴς καὶ βοηθὸς ἐγένου μοι 
 καὶ ἐλυτρώσω τὸ σῶμά μου ἐξ ἀπωλείας 
 καὶ ἐκ παγίδος διαβολῆς γλώσσης, 
 ἀπὸ χειλέων ἐργαζομένων ψεῦδος
 καὶ ἔναντι τῶν παρεστηκότων 
 ἐγένου βοηθὸς καὶ ἐλυτρώσω με

κατὰ τὸ πλῆθος ἐλέους καὶ ὀνόματός σου 
 ἐκ βρυγμῶν ἕτοιμον εἰς βρῶμα, 
 ἐκ χειρὸς ζητούντων τὴν ψυχήν μου, 
 ἐκ πλειόνων θλίψεων, ὧν ἔσχον,

ἀπὸ πνιγμοῦ πυρᾶς κυκλόθεν 
 καὶ ἐκ μέσου πυρός, οὗ οὐκ ἐξέκαυσα,

ἐκ βάθους κοιλίας ᾅδου 
 καὶ ἀπὸ γλώσσης ἀκαθάρτου καὶ λόγου ψευδοῦς.

βασιλεῖ διαβολὴ γλώσσης ἀδίκου. 
 ἤγγισεν ἕως θανάτου ἡ ψυχή μου, 
 καὶ ἡ ζωή μου ἦν σύνεγγυς ᾅδου κάτω.

περιέσχον με πάντοθεν, καὶ οὐκ ἦν ὁ βοηθῶν· 
 ἐνέβλεπον εἰς ἀντίλημψιν ἀνθρώπων, καὶ οὐκ ἦν.

καὶ ἐμνήσθην τοῦ ἐλέους σου, κύριε, 
 καὶ τῆς ἐργασίας σου τῆς ἀπ’ αἰῶνος, 
 ὅτι ἐξαιρῇ τοὺς ὑπομένοντάς σε 
 καὶ σῴζεις αὐτοὺς ἐκ χειρὸς ἐχθρῶν.

καὶ ἀνύψωσα ἀπὸ γῆς ἱκετείαν μου 
 καὶ ὑπὲρ θανάτου ῥύσεως ἐδεήθην·

ἐπεκαλεσάμην κύριον πατέρα κυρίου μου 
 μή με ἐγκαταλιπεῖν ἐν ἡμέραις θλίψεως, 
 ἐν καιρῷ ὑπερηφανιῶν ἀβοηθησίας· 
 αἰνέσω τὸ ὄνομά σου ἐνδελεχῶς 
 καὶ ὑμνήσω ἐν ἐξομολογήσει.

καὶ εἰσηκούσθη ἡ δέησίς μου· 
 ἔσωσας γάρ με ἐξ ἀπωλείας 
 καὶ ἐξείλου με ἐκ καιροῦ πονηροῦ.

διὰ τοῦτο ἐξομολογήσομαί σοι καὶ αἰνέσω σε 
 καὶ εὐλογήσω τῷ ὀνόματι κυρίου.

Ἔτι ὢν νεώτερος πρὶν ἢ πλανηθῆναί με 
 ἐζήτησα σοφίαν προφανῶς ἐν προσευχῇ μου.

ἔναντι ναοῦ ἠξίουν περὶ αὐτῆς
 καὶ ἕως ἐσχάτων ἐκζητήσω αὐτήν.

ἐξ ἄνθους ὡς περκαζούσης σταφυλῆς 
 εὐφράνθη ἡ καρδία μου ἐν αὐτῇ. 
 ἐπέβη ὁ πούς μου ἐν εὐθύτητι, 
 ἐκ νεότητός μου ἴχνευον αὐτήν.

ἔκλινα ὀλίγον τὸ οὖς μου καὶ ἐδεξάμην 
 καὶ πολλὴν εὗρον ἐμαυτῷ παιδείαν.

προκοπὴ ἐγένετό μοι ἐν αὐτῇ· 
 τῷ διδόντι μοι σοφίαν δώσω δόξαν.

διενοήθην γὰρ τοῦ ποιῆσαι αὐτὴν 
 καὶ ἐζήλωσα τὸ ἀγαθὸν καὶ οὐ μὴ αἰσχυνθῶ.

διαμεμάχισται ἡ ψυχή μου ἐν αὐτῇ 
 καὶ ἐν ποιήσει νόμου διηκριβασάμην. 
 τὰς χεῖράς μου ἐξεπέτασα πρὸς ὕψος 
 καὶ τὰ ἀγνοήματα αὐτῆς ἐπένθησα.

τὴν ψυχήν μου κατεύθυνα εἰς αὐτὴν 
 καὶ ἐν καθαρισμῷ εὗρον αὐτήν. 
 καρδίαν ἐκτησάμην μετ’ αὐτῆς ἀπ’ ἀρχῆς· 
 διὰ τοῦτο οὐ μὴ ἐγκαταλειφθῶ.

καὶ ἡ κοιλία μου ἐταράχθη τοῦ ἐκζητῆσαι αὐτήν· 
 διὰ τοῦτο ἐκτησάμην ἀγαθὸν κτῆμα.

ἔδωκεν κύριος γλῶσσάν μοι μισθόν μου, 
 καὶ ἐν αὐτῇ αἰνέσω αὐτόν.

ἐγγίσατε πρός με, ἀπαίδευτοι, 
 καὶ αὐλίσθητε ἐν οἴκῳ παιδείας.

τί ὅτι ὑστερεῖσθαι λέγετε ἐν τούτοις 
 καὶ αἱ ψυχαὶ ὑμῶν διψῶσι σφόδρα;

ἤνοιξα τὸ στόμα μου καὶ ἐλάλησα 
 Κτήσασθε ἑαυτοῖς ἄνευ ἀργυρίου.

τὸν τράχηλον ὑμῶν ὑπόθετε ὑπὸ ζυγόν, 
 καὶ ἐπιδεξάσθω ἡ ψυχὴ ὑμῶν παιδείαν. 
 ἐγγύς ἐστιν εὑρεῖν αὐτήν.

ἴδετε ἐν ὀφθαλμοῖς ὑμῶν ὅτι ὀλίγον ἐκοπίασα 
 καὶ εὗρον ἐμαυτῷ πολλὴν ἀνάπαυσιν.

μετάσχετε παιδείας ἐν πολλῷ ἀριθμῷ ἀργυρίου
 καὶ πολὺν χρυσὸν κτήσασθε ἐν αὐτῇ.

εὐφρανθείη ἡ ψυχὴ ὑμῶν ἐν τῷ ἐλέει αὐτοῦ, 
 καὶ μὴ αἰσχυνθείητε ἐν αἰνέσει αὐτοῦ.

ἐργάζεσθε τὸ ἔργον ὑμῶν πρὸ καιροῦ, 
 καὶ δώσει τὸν μισθὸν ὑμῶν ἐν καιρῷ αὐτοῦ.