Μαρτύρων μὲν ἡμᾶς πανήγυρις συνεκρότησεν, Χριστοῦ δὲ πόθος καὶ χάρις συνήγαγεν· ἀγάπῃ γὰρ τῇ περὶ τὸν κύριον ἡμῶν Ἰησοῦν Χριστὸν ἐπὶ τὴν τῶν μαρτύρων σπεύδωμεν τιμήν· ὥστε ὁ μάρτυρας τιμῶν Χριστὸν ἀγαπᾷ. Εἰ γὰρ
 ὁ ὑμᾶς δεχόμενος ἐμὲ δέχεται 
 , ὁ μάρτυρας τιμῶν τὸν ὐπ’ αὐτῶν μεμαρτυρημένον τιμᾷ. Μάρτυρες μνημονεύονται καὶ Χριστὸς δοξάζεται· τιμὴ γὰρ Χριστοῦ μνήμη μαρτύρων. Οὐκ ἔστι δὲ μαρτύρων μεμνημένων ἄνευ ἐγκωμίων παρελθεῖν τὴν μνήμην.

Μνήμη γὰρ δικαίων μετ’ ἐγκωμίων. 
 
 Ἐγκωμιάζονται δὲ μάρτυρες, οὐχ ἵνα αὐτοὶ τὸν ἔπαινον λάβωσιν, ἀλλ’ ἵνα ἡμεῖς διὰ τῶν ἐπαίνων τὸν ζῆλον παραλάβωμεν. Διὰ τοῦτο ἐγκωμιάζονται οἱ ἅγιοι, ἵνα ὁ ζῆλος τῶν ἐγκωμίων εἰς σωφροσύνην ἀγάγῃ τοὺς ἀγωνιστὰς τῆς εὐσεβείας. Οὐδὲν γάρ ἐστιν ἕτερον ἐγκώμιον δικαίου ἢ εὐφροσύνη τῶν ἀκουόντων κατὰ τὸ εἰρημένον ἐν τῇ γραφῇ·
 Ἐγκωμιαζομένων δικαίων, εὐφραίνονται λαοί.

Ἀποθνῄσκουσιν ἀσεβεῖς καὶ ἀποθνῄσκουσιν εὐσεβεῖς. Καὶ τοῦ μὲν θανάτου τὸ ὄνομα κοινόν, πολὺ δὲ τὸ διάφορον καὶ πολὺ τὸ μέσον. Θάνατος γὰρ δικαίου τίμιος τῷ δεσπότῃ κατὰ τὸ
 Τίμιος ἐναντίον κυρίου θάνατος τῶν ὁσίων αὐτοῦ. 
 
 Ὁρᾷς θάνατον δικαίων παρὰ θεῷ τιμώμενον; Ὅρα καὶ θάνατον ἀσεβῶν παρὰ πάντων διαβαλλόμενον ὡς μαρτυρεῖ Δαυὶδ λέγων·
 Θάνατος δὲ ἁμαρτωλῶν πονηρός. 
 
 Παρὰ θεῷ τίμιος ὁ τῶν δικαίων καὶ τῶν μαρτύρων θάνατος, οὐ διὰ τὴν τῶν σωμάτων λύσιν, ἀλλὰ διὰ τὴν τῶν ἀγώνων τελείωσιν. Τὸν αὐτὸν ἐπειράθησαν θάνατον καὶ δίκαιοι καὶ ἄδικοι· ἐθλίβησαν καὶ οὗτοι κἀκεῖνοι, ἀλλ’ οἱ μὲν εἰς γυμνάσιον δικαιοσύνης, οἱ δὲ εἰς ἔλεγχον ἁμαρτίας. Διὰ τοῦτο τὰ μὲν τῶν δικαίων πάθη θλίψεις καλεῖ ἡ γραφή, τὰ δὲ τῶν ἁμαρτωλῶν μάστιγας, περὶ μὲν τῶν δικαίων λέγων·
 Πολλαὶ αἱ θλίψεις τῶν δικαίων
 καὶ ἐκ πασῶν αὐτῶν ῥύσεται αὐτοὺς ὁ κύριος 
 , περὶ δὲ τῶν ἀσεβῶν·
 Πολλαὶ αἱ μάστιγες τοῦ ἁμαρτωλοῦ 
 . Καὶ αἱ θλίψεις πολλαί, καὶ αἱ μάστιγες πολλαί· ἀλλ’ αἱ μὲν ἔχουσιν ἰατρὸν ἐκεῖνον, δι’ ὃν ὑπομένουσι τὰς θλίψεις, αἱ δὲ τῶν ἀσεβῶν μάστιγες οὐκ ἔχουσι παραμυθίαν, εἰ μήπου μετάνοια ἐξαρπάσῃ αὐτοὺς τῆς τιμωρίας.

Μαρτύρων θάνατος τιμὴ τῆς ἀθανάτου δόξης. μαρτύρων θάνατος ἐστηλίτευσε θανάτου τυραννίδα. Τοῦ γὰρ σωτῆρος ἡμῶν ἐκπομπεύσαντος τὴν κατὰ τοῦ θανάτου νίκην ἠκολούθησαν οἱ μεγάλοι δορυφόροι καὶ στρατιῶται τοῖς ἴχνεσι τοῦ μεγάλου βασιλέως καὶ παραπλησίως τῷ δεσπότῃ ἔλαβον τὴν κατὰ τοῦ θανάτου νίκην, θανάτῳ τὸν θάνατον πατήσαντες καὶ αἵματι τὴν φλόγα τοῦ θανάτου σβέσαντες.

Μακαρίζω τῶν μαρτύρων τὰς πλευράς· ὅλοι μὲν μακάριοι, ἔχει δέ τινα πλέον μακαρισμὸν καὶ μέλος ἐν ᾧ γίνεται ὄργανον ἀρετῆς. Καὶ ὅλος μακαρίζεται ὁ δίκαιος·
 Μακάριος γὰρ ἀνὴρ ὁ φοβούμενος τὸν κύριον· 
 
 ἀλλ’ ἐν αὐτῷ τῷ ὅλῳ τὰ μέλη τὰ ὑπηρετούμενα ταῖς ἀρεταῖς ἰδιάζοντα λαμβάνει κράτος, ὡς ὅταν λέγῃ ὁ σωτὴρ τοῖς ἀποστόλοις·
 Ὑμῶν δὲ μακάριοι οἱ ὀφθαλμοί, ὅτι βλέπουσιν, καὶ τὰ ὦτα, ὅτι ἀκούουσιν 
 . Ἐπειδὴ ὄργανα ἐγένοντο ἀρετῆς τὰ ὄμματα τῶν δικαίων, καλῶς προσσχόντα τῇ τοῦ σωτῆρος οἰκονομίᾳ καὶ ἔξωθεν τὸν ναὸν κατοπτεύσαντα καὶ τῷ τῆς ψυχῆς ὄμματι τὸν ἐν τῷ ναῷ θεὸν πολιτευόμενον ἑωρακότα.
 Μακάριοι τοίνυν οἱ ὀφθαλμοὶ ὑμῶν, ὅτι βλέπουσι 
 , ἀντὶ τοῦ Ὅτι καταμανθάνουσιν. Εἰ γὰρ ἀπὸ τοῦ ὁρᾶν τὸν σωτῆρα ὁ μακαρισμὸς ἔρχεται, διὰ τί οἱ Ἰουδαῖοι οὐ μακάριοι; Εἶδον γὰρ αὐτὸν ὄμμασιν αἰσθητοῖς, ἀλλ’ ἐπειδὴ εἶδον τὸ σῶμα, τὸν δὲ ἐν τῷ σώματι θεὸν οὐ κατενόησαν, ἐκβάλλονται τοῦ μακαρισμοῦ.

Τῶν οὖν ἀποστόλων
 μακάριοι οἱ ὀφθαλμοί, ὅτι βλέπουσιν 
 . Τὸ δὲ βλέπειν παρὰ τῇ γραφῇ τὸ τῷ νοερῷ τῆς ψυχῆς ὄμματι καταλάμπεσθαι καὶ ὁρᾶν τὰ βάθη τῆς ἀληθείας. Διὰ τοῦτο ἐν τοῖς ἀρχαίοις τοὺς προφήτας ἐκάλουν βλέποντας, οὐχ ὡς τῶν ἄλλων ἀνθρώπων τυφλῶν ὄντων, ἀλλ’ ὡς τούτων ἀληθῶς τὰ βάθη τῆς ἀληθείας καθορώντων. Διὰ τοῦτο Σαούλ, ὁ βασιλεὺς ὅταν ἔμελλεν ἐπὶ τὴν βασιλείαν διαβαίνειν, ἐξελθὼν εἰς 
 ἐπιζήτησιν τῶν ὄνων τοῦ πατρὸς, ἠρώτα τινὰ τῶν προχωρούντων τῇ πόλει,
 εἰ ἔστιν ἐνταῦθα ὁ βλέπων 
 , ἀντὶ τοῦ Ὧδέ ἐστιν ὁ προφήτης; Καὶ ἀλλαχοῦ Ἀμὼς τῷ προφήτῃ ἕτερος ἀντιπροφητευόμενος ἔλεγεν·
 Ὁ ὁρῶν, βάδιζε καὶ ἐκχώρησον εἰς γῆν Ἰούδα, κἀκεῖ καταβίου, καὶ ἐκεῖ προφήτευε 
 .

Μόνοι τοίνυν ὀρθῶς ὁρῶσιν οἱ θεὸν εἰδότες· ὁρᾶται δὲ θεὸς οὐ σαρκὸς ὄμμασιν, ἀλλὰ καθαρᾷ τῇ καρδίᾳ κατὰ τὸ
 Μακάριοι οἱ καθαροὶ τῇ καρδίᾳ, ὅτι αὐτοὶ τὸν θεὸν ὄψονται.

Μακαρίζει τοίνυν ὁ σωτὴρ ἐν τῷ σώματι τὰ ὄργανα τῆς ἀρετῆς, ὀφθαλμοὺς καλῶς βλέποντας καὶ ὦτα διακριτικῶς ἀκούοντα. Μακάρια τὰ ὦτα οὐ τῶν καλῶς ἀκουόντων, ἀλλὰ τῶν μετὰ συνέσεως δεχομένων· δεῖ γὰρ ἀκούσαντα νοῆσαι καὶ νοήσαντα ὑπακοῦσαι κατὰ τὸ γεγραμμένον·
 Ἄκουσον, θύγατερ, καὶ ἴδε καὶ κλῖνον τὸ οὖς σου 
 , ἀντὶ τοῦ Ὑπάκουσον, νόησον.

Τοίνυν τῶν μαρτύρων τὰ μέλη πάντα μακαρίζεται, καὶ ὀφθαλμοὶ σώματος καὶ ψυχῆς θεὸν καλῶς θεασάμενοι· οἱ μὲν τοῦ σώματος, ὅτι ἀπὸ τῆς δημιουργίας τὸν δημιουργὸν ἐπέγνωσαν, οἱ δὲ τῆς διανοίας, ὅτι τῇ καθαρότητι τῆς καρδίας τὸν θεὸν ἐθεάσαντο. Μακάρια αὐτῶν καὶ τὰ ὦτα ἐγένοντο δεξάμενα τοὺς θείους λόγους· ὥσπερ γὰρ ἡ δεξαμενὴ προσκέκλιται σωλῆνι ῥέοντι, οὕτως ἡ ἀκοὴ τοῦ δικαίου προσκέκλιται τοῦ θείου νόμου τοῖς νάμασι κατὰ τὸ εἰρημένον·
 Κλινῶ εἰς παραβολὴν τὸ οὖς μου. 
 
 Διὰ τί
 κλινῶ 
 ; Ἐπειδὴ πᾶσα ὑδρία δεχομένη ὕδωρ κεκλιμένῳ τῷ σχήματι δέχεται, οὕτως πᾶσα ἀκοὴ κλίνουσα ἑαυτὴν πρὸς ὑπακοήν, δεχομένη τὰ ῥεύματα τοῦ θείου λόγου.

Μακαρίζω αὐτῶν καὶ τὰς πλευράς, αἳ τὴν ἀήττητον πλευρὰν τῆς εὐσεβείας ἐδέξαντο ξεσθεῖσαι καὶ τὴν εὐσέβειαν μὴ ἀποσμήξασαι. Οὐκ ἀργῶς δέ, ἀδελφοί, πανταχοῦ αἰ βάσανοι κατὰ τῶν πλευρῶν ἐγίνοντο τῶν δικαίων, ἐπειδὴ ἀπὸ πλευρᾶς ἡ ἁμαρτία. Ἁμαρτίαν δὲ λέγω οὐ τὴν γυναῖκα τὴν ἐκ τῆς πλευρᾶς, ἀλλὰ τὴν δι’ ἐκείνης εἰσελθοῦσαν ἁμαρτίαν· οὐ γὰρ τὸ δημιούργημα ἁμαρτίας φύσιν ἔχει, ἀλλὰ τῇ ἀποχῇ εἰσῆλθε τὸ τῆς ἁμαρτίας κακόν. Ὅμως, ἐπειδὴ αἰτία γέγονεν 
 τῆς ἁμαρτίας ἡ πλευρά, οἱ μάρτυρες ἐπέξεσαν τὰ μέλη, ἐξ ὧν ἐπήγασεν ἡ ἁμαρτία. Ἐντεῦθεν καὶ ὁ σωτὴρ ἐπὶ τοῦ σταυροῦ κατὰ τῆς πλευρᾶς ἐδέξατο τὴν λόγχην, κἀκεῖθεν
 ἐξῆλθεν αἷμα καὶ ὕδωρ 
 
 εἰς καθαρισμὸν ψυχῶν καὶ ἁγιασμὸν σωμάτων. Ἐπὶ μὲν οὖν ἀνδρῶν οὕτως πολλάκις μακαρίζεται, ὡς ἐμακαρίσθη καὶ ἡ μακαρία Μαρία λεγούσης τινός·
 Μακαρία ἡ κοιλία ἡ βαστάσασά σε καὶ μαστοὶ οὓς ἐθήλασας 
 .

Μακάριοι οἱ πόδες τῶν μαρτύρων οἱ τῆς ἀληθείας μὴ ἐκστάντες, οἱ παρασχόντες τοῖς μάρτυσιν εἰπεῖν·
 Κατάρτισαι τὰ διαβήματά μου ἐν τοῖς τρίβοις σου 
 , καὶ πάλιν·
 Ὁ πούς μου ἔστη ἐν εὐθύτητι 
 . Ὥσπερ δὲ μέλη δικαίων ἐγκωμιάζονται κατὰ μέρος, οὕτω καὶ μέλη ἀσεβῶν στηλιτεύονται
 καὶ ταλανίζονται 
 κατὰ μέρος, ὡς ὅταν λέγῃ Δαυίδ·
 Μὴ ἐλθέτω μοι ποὺς ὑπερηφανείας, καὶ χεὶρ ἁμαρτωλοῦ μὴ σαλεῦσαί με. 
 
 Ἀπὸ μέρους τὸ ὅλον ἔδειξεν· τὸ
 μὴ ἐλθέτω μοι ποὺς ὑπερηφανείας 
 , τί ἐστιν; Ἀντὶ τοῦ Μὴ προστρίψῃ μοι ὁδὸς ἁμαρτίας.
 Καὶ χεὶρ ἁμαρτωλοῦ μὴ σαλεῦσαι με 
 ; Αἱ πράξεις τοῦ ἁμαρτωλοῦ φησιν· ἐπειδὴ ἐν τῇ χειρὶ τὸ πρακτικόν, ἐν δὲ τῷ ποδὶ τὸ πορευτικόν, λέγει·
 Μήτε πρᾶξις ἁμαρτίας προσέλθῃ μοι, μήτε εἰς προκοπὴν ἁμαρτίας ἔλθῃ μοι.

Ἐντεῦθεν ὁ μακάριος Μωϋσῆς κελεύεται ὑπὸ τοῦ θεοῦ ἀπὸ τοῦ ἀμνοῦ τοῦ σωτηρίου λαβεῖν τὸ αἷμα καὶ χρῖσαι ἐπὶ τὸ ἄκρον τοῦ ὠτὸς τοῦ δεξιοῦ τοῦ ἱερέως καὶ ἐπὶ τὸ ἄκρον τῆς χειρὸς τῆς δεξιᾶς καὶ ἐπὶ τὸ ἄκρον τοῦ ποδὸς τοῦ δεξιοῦ, μονονουχὶ παιδεύοντος ἡμᾶς τοῦ θείου λόγου ὅτι δεῖ ταῦτα τὰ τρία μέλη πρὸς ἀρετὴν ἁρμόζεσθαι·
 τὸ οὖς μέν, 
 ἐπειδὴ γέγονεν τοῦ θείου λόγου δοχεῖον ἡ ἀκοή, τὴν χεῖρα δέ, ἐπειδὴ μετὰ τὴν ἀκοὴν ἡ πρᾶξις, τὸν πόδα, ἐπειδὴ μετὰ τὴν πρᾶξιν ἡ προκοπὴ τῆς πράξεως. Λάβε καὶ σήμερον ἀπὸ τοῦ θύματος τῶν μαρτύρων τὸ τίμιον αἷμα καὶ ἐπίχρισόν σου τῇ ἀκοῇ, ἵνα μάθῃς ἀκούειν καλῶς τῶν εὐαγγελίων. Χρῄζει δὲ ταύτης τῆς χρίσεως ἡ τῶν αἱρετικῶν ἀκοὴ εἰς τὸ νοῆσαι τὰ εὐαγγελικὰ ῥητὰ καὶ μὴ διαβάλλειν τὰ ἅγια· ἐὰν γὰρ μὴ δέξωνται ταύτην τὴν σφραγῖδα αἱ ἀκοαὶ τῶν κακῶς εἰδότων, οὐ δύνανται νοῆσαι.

Ἀλλ’ ἐπ’ αὐτὴν ἔλθωμεν τὴν πηγὴν τοῦ καθαρσίου, τὴν πηγὴν τῆς σοφίας τὴν καθαίρουσαν ἡμᾶς καὶ ἀρδεύουσαν· 
 δύο γὰρ ἐργάζεται ἡ θεία πηγὴ τοῦ εὐαγγελίου· καὶ ποτίζει καὶ καθαίρει. Ποτίζει τὰς διψώσας ψυχάς, καθαίρει δὲ τὰς ῥυπαρὰς διανοίας. Ῥυπαρὸς εἶ τῇ ἁμαρτίᾳ; Πρόσελθε τῇ πηγῇ καὶ καθαίρου. Διψᾷς τὸν λόγον τῆς εὐσεβείας; Πρόσελθε Χριστῷ καὶ ποτίζου· Αὐτοῦ γάρ ἐστιν ἡ φωνὴ ἡ λέγουσα·
 Εἰ τις διψᾷ, ἐρχέσθω πρός με, καὶ πινέτω 
 · τοῦ αὐτοῦ δὲ πάλιν ἐπαγγελία·
 Ἤδη ἡμεῖς καθαροί ἐστε διὰ τὸν λόγον ὃν λελάληκα ὑμῖν 
 .

Καὶ πάλιν λέγει ὁ αὐτὸς σωτὴρ μισθὸν ἐπαγγελλόμενος πολὺν τοῖς κατορθοῦσι τὴν εὐσέβειαν·
 Μακάριοι οἱ δεδιωγμένοι ἕνεκεν δικαιοσύνης 
 , καί·
 Μακάριοί ἐστε, ὅταν ὀνειδίσωσιν ὑμᾶς καὶ διώξωσιν καὶ εἴπωσι πᾶν πονηρὸν ῥῆμα καθ’ ἡμῶν ψευδόμενοι ἕνεκεν ἐμοῦ. Χαίρετε καὶ ἀγαλλιᾶσθε, ὅτι ὁ μισθὸς ὑμῶν πολὺς ἐν τοῖς οὐρανοῖς 
 . Τὸ δὲ πολὺ καὶ τὸ ὀλίγον οὐ τῷ ὀνόματι μετρεῖται, ἀλλὰ τῇ ἀξίᾳ τοῦ λέγοντος. Οἷόν τι λέγω· Τὸ παρ’ ἐμοὶ πολὺ τῷ πλουσίῳ οὐ πολύ· τὸ παρὰ τῷ ἰδιώτῃ πολὺ τῷ ἄρχοντι ὀλίγον. Ὁ πλοῦτος τῶν ἀρχόντων τοῖς βασιλικοῖς θησαυροῖς οὐδὲν συγκρίνεται, ἤ, ἵνα κατὰ μέρος εἴπω, ἀγροίκου πλοῦτος οὐδὲν πρὸς οἰκίαν πολίτου, τοῦ πολίτου πλοῦτος οὐδὲν πρὸς πλοῦτον ἄρχοντος, τοῦ ἄρχοντος ὁ πλοῦτος πρὸς βασιλικοὺς θησαυροὺς οὐδέν. Ἴδωμεν οὖν, τίς ἐπηγγείλατο τὸν μισθὸν τὸν πολύν, εἰ μὲν προφήτης ὡς ἄνθρωπος ἐνόμισε τὸ πολύ, εἰ
 δὲ 
 ἀπόστολος ὡς ἄνθρωπος τὸ ὀλίγον πολὺ ἐνόμισεν. Τίς δὲ λέγει ὅτι πολύ; Ὁ τοὺς θησαυροὺς ἔχων τοὺς αἰωνίους, ὁ τὸν πλοῦτον ἔχων τὸν ὑπερέχοντα πάντα νοῦν.

Εὑρίσκω δὲ δύο ἐν τῇ γραφῇ δυνάμενα ἡμᾶς παιδαγωγῆσαι πρὸς εὐσέβειαν· τὸν αὐτὸν ἐπαγγέλλεται μισθὸν τοῖς δι’ εὐσέβειαν ὀνειδιζομένους καὶ τοῖς τῆς δόξης καταφρονοῦσιν. Ἔστιν ἄνευ διωγμοῦ μισθὸν λαβεῖν, οἷον ὁ καταφρονήσας τιμῆς καὶ δόξης δύναται ὅμοιος εἶναι τῷ καταφρονήσαντι διωγμῶν καὶ θλίψεων. Καὶ ὅπως ἄκουε τὸ
 ὁ μισθὸς πολύς. 
 
 Ἅπαξ γὰρ βλέπω ἐν τῇ παλαιᾷ λεγόμενον καὶ ἅπαξ ἐν τῇ καινῇ διαθήκῃ· καὶ ζητήσας οὐχ εὑρίσκω ἀλλαχοῦ μισθὸν πολὺν ὀνομαζόμενον ἢ ἐν τῷ εὐαγγελίῳ ἅπαξ καὶ ἐν τῇ παλαιᾷ διαθήκῃ ἅπαξ.

Μισθὸν τοίνυν λέγει ἡ καινὴ διαθήκη τοῖς διωκομένοις 
 τεταμιευμένον·
 Μακάριοι γάρ ἐστέ
 φησιν, 
 ὅταν ὀνειδίσωσιν ὑμᾶς καὶ διώξωσιν καὶ εἴπωσι πᾶν πονηρὸν ῥῆμα καθ’ ἡμῶν ψευδόμενοι ἕνεκεν ἐμοῦ. Χαίρετε καὶ ἀγαλλιᾶσθε, ὅτι ὁ μισθὸς ὑμῶν πολὺς ἐν τοῖς οὐρανοῖς. 
 
 Μισθὸς πολὺς μάρτυσι τοῖς θλιβομένοις, τοῖς τὰ αἵματα <ἐκ>χέουσιν, τοῖς δι’ εὐσέβειαν ἀσκοῦσιν, τοῖς νηστείαν ὑπομένουσιν, τοῖς θλῖψιν καὶ πάντα πόνον δι’ εὐσέβειαν βαστάζουσιν.

Ὃν ἐπηγγείλατο μισθὸν πολὺν τοῖς θλιβομένοις δι’ εὐσέβειαν ἐπαγγέλλεται καὶ τῷ Ἀβραὰμ πατοῦντι ἀνθρωπίνην δόξαν, Ὅτε γὰρ μετὰ
 τῶν ἰδίων οἰκογενῶν 
 
 τοὺς βασιλεῖς τῶν Ἀσσυρίων ἐτροπώσατο, ὅτε τῇ πίστει τοὺς βασιλεῖς καταγωνισάμενος ἀφαιρεῖται παρ’ αὐτῶν τὴν αἰχμαλωσίαν Σοδόμων καὶ Γομόρρων καὶ τῆς Πενταπόλεως Ἔτι γὰρ διέμενον αἱ πόλεις αὗται, καὶ ὡς ἡττήθησαν οἱ πέντε βασιλεῖς, κρείττων ἐκείνων γενόμενος τῶν νικησάντων ὁ μέγας νικητής, ὁ τῇ πίστει γενόμενος, τοὺς ὑπεναντίους ἀφαιρεῖται πᾶσαν αἰχμαλωσίαν, τὰς γυναῖκας, τὰ παιδία τὰ αἰχμαλωτισθέντα ἀπὸ Σοδόμων καὶ λαβὼν πάντα ἐπανέρχεται· ἐξέρχονται οἱ ἡττηθέντες βασιλεῖς οἱ Σοδομῖται καὶ Γομορρῖται εἰς ἀπάντησιν τοῦ νικητοῦ, καὶ ὡς νικητῇ καὶ τὴν σωτηρίαν αὐτοῖς χαρισαμένῳ καὶ τὰς γυναῖκας αὐτῶν καὶ τὰ παιδία ἀπὸ αἰχμαλωσίας ῥυσαμένῳ λέγουσιν αὐτῷ·
 Ἔχε μισθὸν τῶν ὑπὲρ ἡμῶν πεπονημένων σοι τὸν ἵππον , ἀντὶ τοῦ Τὴν ἱππικὴν δύναμιν πᾶσαν.
 Πάντας ἡμῶν τοὺς ἵππους φησὶν καὶ τὸν χρυσὸν καὶ τὸν ἄργυρον λάβε· μόνον δὸς ἡμῖν τὰς γυναῖκας καὶ τὰ παιδία . Εἶτα ὁ μακάριος Ἀβραὰμ παραιτούμενος τὴν δόξαν τὴν παρ’ ἀνθρώπων καὶ μὴ θελήσας τῶν ἰδίων καμάτων παρ’ ἀνθρώπους μισθοὺς λαβεῖν, λέγει·
 Ἐκτενῶ τὰς χεῖράς μου πρὸς τὸν θεὸν τὸν ὕψιστον, ὃς ἐποίησε τὸν οὐρανὸν καὶ τὴν γῆν, εἰ λήψομαι ἀπὸ λώματος ἕως σφαιρωτῆρος ὑποδήματος 
 , ἵνα μή τις εἴπῃ ὅτι Ἐγὼ ἐπλούτισα τὸν Ἀβραάμ· ἔχω τὸν πλουτίζοντά με καὶ οὐ δέομαι πτωχοῦ πλούτου. Τί οὖν; Ὡς ἀπεμέμψατο τὴν παρ’ ἀνθρώπων τιμήν, εὐθέως μετὰ μίαν συλλαβὴν ἡ γραφή·
 Καὶ εἶπεν ὁ θεὸς τῷ Ἀβραάμ·
 Μὴ φοβοῦ, Ἀβραάμ· ὁ μισθός σου πολὺς ἔσται σφόδρα 
 
 .

Χαίρετε καὶ ἀγαλλιᾶσθε, ὅτι ὁ μισθὸς ὑμῶν πολὺς ἐν τοῖς οὐρανοῖς. 
 
 Τῇ λέξει ἅπαξ λέγω ἐν 
 τῇ παλαιᾷ καὶ ἅπαξ ἐν τῇ νέᾳ· ὁ δὲ Δαυὶδ ἐν ἑτέρῳ λέγει τὰ αὐτὰ φρονῶν·
 Ἐν τῷ φυλάσσειν αὐτὰ ἀνταπόδοσις πολλή 
 , ἀντὶ τοῦ Ὁ μισθὸς πολύς.

Ὅρα πόσου μισθοῦ καταξιοῦνται οἱ μάρτυρες, πόσου δὲ μισθοῦ καταξιοῦσαι καὶ σὺ προτιμῶν τῶν ἀνθρωπίνων τὰ τοῦ θεοῦ. Οὐ λήψομαι ἀπὸ λώματος μέχρι σφαιρωτῆρος ὐποδήματος. Τί ἐστιν σφαιρωτήρ; Τὸ λεγόμενον παρ’ ἡμῖν, ἵνα τῇ κοινῇ λέξει χρήσωμαι, λωρίον. Διὰ τί δὲ σφαιρωτὴρ λέγεται; Ἐπειδὴ τὸ δέρμα πολλάκις κυκλοειδὲς ἀπεργαζόμενος ὁ τεχνίτης τότε τέμνει. Ἡμεῖς λέξιν ἑρμηνεύομεν κοινῆς τέχνης· Παῦλος δὲ καὶ τὸ ἔργον ἐποίησεν, ἀλλὰ τότε δέρματα νεκρὰ ἐργαζόμενος. Μετὰ ταῦτα τῇ δυνάμει τοῦ πνεύματος φρονήματα δαιμόνων κατέτεμεν καὶ ῥίψας τὴν σμίλην τῆς τέχνης ἔλαβεν
 τὴν μάχαιραν τοῦ πνεύματος 
 
 τέμνων πάντα τῶν ἀσεβῶν τὰ φρονήματα, ὡς αὐτοῦ ἔστιν ἀκοῦσαι λέγοντος·
 Τὰ γὰρ ὅπλα ἡμῶν οὐκ ἐστι σαρκικά, ἀλλὰ δυνατὰ τῷ θεῷ, λογισμοὺς καθαιροῦντα, καὶ πᾶν ὕψωμα ἐπαιρόμενον κατὰ τῆς γνώσεως τοῦ θεοῦ 
 .

Ταύτην τὴν μάχαιραν λαβόντες οἱ ἀπόστολοι μέλλουσιν ἐπὶ τῶν δώδεκα θρόνων κρίνειν. Δεῖ γὰρ αὐτοὺς κρίνοντας καὶ ξίφος ἔχειν. Οὐ γὰρ εἰκῇ τὴν μάχαιραν φορεῖ ὁ δικαστής. Ἡ μάχαιρα τῶν δικαστῶν σίδηρος κεχαλκευμένος, <ἡ> μάχαιρα τῶν ἀποστόλων λόγος σοφίας. Διὰ τῶν ἁγίων κρινεῖ ὁ θεὸς τὸν κόσμον· ἐπιτρέπει τότε τοῖς δικαίοις κρῖναι τὴν οἰκουμένην. Κρινοῦσι γὰρ οἱ δώδεκα
 τὰς δώδεκα φυλὰς τοῦ Ἰσραήλ· 
 
 κρινεῖ καὶ Παῦλος τὴν οἰκουμένην, ὁ κῆρυξ τῆς οἰκουμένης· κρινεῖ δὲ οὐ μόνον Παῦλος, ἀλλὰ καὶ οἱ τὰ ἐκείνου φρονοῦντες. Ἄκουε αὐτοῦ λέγοντος·
 Οὐκ οἴδατε ὅτι οἱ ἅγιοι τὸν κόσμον κρινοῦσιν; Καὶ εἰ ἐν ὑμῖν κρίνεται ὁ κόσμος, ἀνάξιοί ἐστε ἐλαχίστων κριτηρίων 
 . Κριταὶ τῆς οἰκουμένης οἱ δίκαιοι, κριταὶ τοῦ κόσμου οἱ ἅγιοι.

Οὐδὲ τοῦτο παρέλιπεν ἡ παλαιά, ἀλλ’ ὡς ἐν ἀναγραφῇ τὴν μέλλουσαν παρουσίαν τοῦ σωτῆρος εἰσάγει τοὺς δικαίους λέγουσα·
 Αἱ ὑψώσεις τοῦ θεοῦ ἐν τῷ λάρυγγι αὐτῶν, καὶ ῥομφαῖαι δίστομοι ἐν ταῖς χερσὶν αὐτῶν τοῦ ποιῆσαι ἐκδίκησιν ἐν τοῖς ἔθνεσιν, ἐλεγμοὺς ἐν τοῖς λαοῖς, τοῦ δῆσαι τοὺς
 βασιλεῖς αὐτῶν ἐν πέδαις καὶ τοὺς ἐνδόξους αὐτῶν ἐν χειροπέδαις σιδηραῖς, τοῦ ποῆσαι ἐν αὐτοῖς κρίμα ἔγγραπτον. 
 
 Ποῖον κρίμα; Τὸ γεγραμμένον ὅτι
 Καθήσεσθε ἐπὶ δώδεκα θρόνους κρίνοντες τὰς δώδεκα φυλὰς τοῦ Ἰσραήλ 
 , τοῦ ποιῆσαι ἐν αὐτοῖς κρίμα ἔγγραπτον. 
 
 Καὶ βλέπε τὴν διαίρεσιν. Κρινοῦσιν οἱ δίκαιοι τὸν κόσμον τότε, οἱ ἅγιοι προφῆται καὶ ἀπόστολοι οἱ τὴν οἰκουμένην γεωργήσαντες τῷ θείῳ λόγῳ. Καὶ τί φησιν;
 Ῥομφαῖαι δίστομοι 
 , ἀντὶ τοῦ Θεῖοι λόγοι. Λόγῳ γὰρ κρινεῖ ὁ δίκαιος.
 Ζῶν γὰρ ὁ λόγος καὶ ἐνεργὴς καὶ τομώτερος ὑπὲρ πᾶσαν μάχαιραν δίστομον 
 .

Καὶ ῥομφαῖαι δίστομοι ἐν ταῖς χερσὶν αὐτῶν τοῦ ποιῆσαι ἐκδίκησιν ἐν τοῖς ἔθνεσιν, ἐλεγμοὺς ἐν τοῖς λαοῖς 
 
 . 
 Ἄλλο ἐθνῶν ἐκδίκησις καὶ ἄλλο λαῶν ἔλεγξις. Πρόσεχε, παρακαλῶ· Ἔθνη καλεῖ τὰ τῷ Ἑλληνισμῷ ἐναπομείναντα καὶ Χριστοῦ δόξαν μὴ δεξάμενα· παρ’ ἐκείνων ἐκδίκησιν, καθὼς λέγει ὁ σωτήρ·
 Τοὺς δὲ ἐχθρούς μου τοῦ μὴ θελήσαντας βασιλεῦσαί με ἐπ’ αὐτούς, ἀγαγόντες σφάξατε ἔμπροσθέν μου 
 .

Τοῦ ποιῆσαι ἐκδίκησιν ἐν τοῖς ἔθνεσιν 
 τοῖς ἀπιστήσασι παντελῶς,
 ἐλεγμοὺς ἐν τοῖς λαοῖς. 
 
 Λαοὺς λέγει τοὺς μὴ θελήσαντας ἐλθεῖν εἰς ἐπίγνωσιν· τούτους οὐκ ἐκδικεῖ ὡς ἐχθρούς, ἀλλ’ ἐλέγχει ὡς δεσπότης τὰ ἁμαρτήματα ἀνακρίνων.

Τοῦ δῆσαι τοὺς βασιλεῖς αὐτῶν ἐν πέδαις καὶ τοὺς ἐνδόξους αὐτῶν ἐν χειροπέδαις σιδηραῖς 
 , αὐτῶν τῶν ἐθνῶν τῶν ἀπίστων, οὐ τῶν ἐν εὐσεβείᾳ διαπορευσάντων· οἱ γὰρ μετ’ εὐσεβείας βασιλεύοντες καὶ ἐν τοῖς παροῦσι καὶ ἐν τοῖς μέλλουσι βασιλεύουσιν.
 Εἰ γὰρ θέλετέ φησι καὶ βασιλεῖς καὶ τύραννοι, εἰς τὸν αἰῶνα βασιλεύειν,
 τιμήσατε σοφίαν, ἵνα εἰς τὸν αἰῶνα βασιλεύσητε 
 .

Τοῦ δῆσαι τοὺς βασιλεῖς αὐτῶν ἐν πέδαις. 
 
 Ἐννόησον, ἀδελφέ, τοὺς διώκτας πεπεδημένους ὑπὸ τῆς ἁμαρτίας· ἐννόησον τοὺς δεχομένους ἐξουσίαν τοὺς κρίνοντας κρῖναι, τοὺς βασανίσαντας βασανίσαι· ἐννόησον τόν ποτε καθήμενον τύραννον ἐπὶ βήματος παρεστῶτα τῷ μάρτυρι καὶ τὸν μάρτυρα ἐπιδεικνύντα τὴν ἑαυτοῦ πλευρὰν καὶ λέγοντα·
 Οὐ ταύτην σὺ κατέξανας; Οὐ
 τοῦτόν μου τὸν τράχηλον σὺ ἀπέκοψας; Τί ἔχων ἐγκαλεῖν; Ὑπὲρ ποίας ἱεροσυλίας, ὑπὲρ ποίας ἀδικίας οὕτως ἔκρινας; Λαβὼν παρὰ θεοῦ τοῦ κρίνειν ἐξουσίαν, κατὰ τῶν οἰκετῶν τοῦ θεοῦ τὸν θυμὸν ἐξέχεας.

Ἐν πέδαις καὶ χειροπέδαις σιδηραῖς 
 
 φησι, ὥστε καὶ πόδας καὶ χεῖρας δεθῆναι διὰ τὸ
 ἐν πέδαις καὶ χειροπέδαις 
 
 . 
 Πέδαις,
 αἱ τοὺς πόδας ἀσφαλιζόμεναι· 
 χειροπέδαις 
 , αἱ τὰς χεῖρας. Ἐπεὶ τοίνυν ὁ σωτὴρ τοιαύτην ἀπεφήνατο ἀπόφασιν·
 Δήσαντες αὐτοῦ
 φησιν 
 χεῖρας καὶ πόδας βάλετε αὐτὸν εἰς τὸ σκότον τὸ ἐξώτερον 
 . Κατὰ τοῦτο καὶ ὁ προφήτης φησίν·
 Τοῦ δῆσαι τοὺς βασιλεῖς αὐτῶν ἐν πέδαις καὶ τοὺς ἐνδόξους αὐτῶν ἐν χειροπέδαις σιδηραῖς καὶ ποῆσαι ἐν αὐτοῖς κρίμα ἔγγραπτον.

Καὶ τούτων γινομένων, τί ἔσται;
 Δόξα αὕτη ἐστίν
 φησιν 
 τοῖς ὁσίοις αὐτοῦ 
 . Ἀρκεῖ φησιν τοῖς ἁγίοις εἰς δόξαν τὸ κρῖναι τοὺς κρίναντας, τὸ δῆσαι τοὺς δήσαντας, τὸ παραπέμψαι τῷ αἰωνίῳ κριτηρίῳ τοὺς ἀδίκῳ κριτηρίῳ ὑποβαλόντας τὰς ἁγίας ψυχάς. Ὥσπερ δὲ τοιαῦτα ἐροῦσιν οἱ μάρτυρες δεικνύντες ἑαυτῶν τὰ στίγματα, ἃ διὰ Χριστὸν ὑπέστησαν. Διό φησιν ὁ Παῦλος·
 Τοῦ λοιποῦ κόπους μοι μηδεὶς παρεχέτω· ἐγὼ γὰρ τὰ στίγματα τοῦ Χριστοῦ ἐν τῷ σώματί μου βαστάζω 
 
 ὥσπερ γὰρ ἔχουσιν οἱ ἅγιοι ἐγκαλλωπίζεσθαι τοῖς τραύμασιν ἐκείνοις τοῖς νικηφόροις, οὕτω καὶ οἱ ἀσεβεῖς τότε θεώμενοι πολλὴν τὴν μεταβολήν· τοὺς αἰχμαλώτους ἐν δόξῃ, τοὺς κρινομένους κρίνοντας, τοὺς βασανιζομένους αἰωνίᾳ κολάσει παραπέμποντας τοὺς πονηροὺς ἄρχοντας καὶ δυνατοὺς ἀσεβήσαντας πλήττονται τὴν ψυχὴν εἰς ἔννοιαν λαμβάνοντες τὰ τετολμημένα καὶ λέγουσιν, οὐχ ὅσα σήμερον μυθοποιοῦνται, ἀλλ’ ὅσα ἡ θεία γραφὴ λέγει·
 Τότε ὁ δίκαιος κατὰ πρόσωπον τῶν θλιψάντων αὐτὸν στήσεται, καὶ ἰδόντες αὐτὸν ἐροῦσι πρὸς ἑαυτούς· Οὐχ οὗτός ἐστιν, ὃν ἔχομέν ποτε,
 οἱ ἄφρονες, 
 εἰς γέλωτα; Τὸν βίον αὐτοῦ ἐλογισάμεθα μανίαν καὶ τὴν τελευτὴν αὐτοῦ ἄτιμον. Πῶς νῦν κατελογίσθη ἐν υἱοῖς θεοῦ καὶ ἐν ἁγίοις ὁ κλῆρος αὐτοῦ; 
 .

Φαινομένης δὲ ἐκείνης τῆς δόξης ἐννόησον πηλίκην εἶναι τὴν τῶν δικαίων εὐφροσύνην καὶ τὴν βάσανον τῶν ἀδίκων. Μὴ γὰρ νομίσῃς τότε τὴν βάσανον αὐτῶν οὕτως ἅπτεσθαι ὡς τὴν αἰσχύνην. Ἀρκεῖ γὰρ καὶ αὐτὴ 
 ἡ αἰσχύνη ἀντὶ πάσης κολάσεως· ἀρκεῖ δὲ καὶ τοῖς δικαίοις ἀντὶ τῆς βασιλείας αὐτὴ ἡ εὐφροσύνη τῆς βασιλείας.

Τότε παραστήσεται Παῦλος, τότε ἥξει Ἡσαΐας· καὶ ὥσπερ, ἀδελφοί, ἐπειδὰν τοῖς μηδέπω μεγάλην πόλιν θεασαμένοις ἐπαγγέλλομεν·
 Ἐλθέ, καὶ ὁρᾷς πόλιν μεγάλην, δημόσια λοετρὰ κάλλει καὶ μεγέθει διαφέροντα. 
 Ἐπειδὰν γοῦν ἐκεῖνός ποτε καταξιωθῇ ἐλθεῖν εἰς τὸν τόπον, ἄρχεται προεπαγγειλάμενος τὴν θέαν ἐναβρύνεσθαι καὶ λέγειν·
 Μὴ ἐψευσάμην; Μὴ οὐκ ἔδειξά σοι; 
 Καὶ ὥσπερ ὁ ἐν πείρᾳ τῆς πόλεως ξενιεῖ τὸν ξένον καὶ δείκνυσι αὐτῷ τὰ μὴ γνωριζόμενα καὶ λέγει·
 Αὐτός ἐστιν ὁ τόπος, περὶ οὗ σοι διελέχθην. Οὗτός ἐστιν ὁ τόπος, περὶ οὗ σε ἐδίδαξα , οὕτω καὶ τότε οἱ δίκαιοι παρίστανται τοῖς εἰς τὴν βασιλείαν εἰσαχθεῖσιν.

Ἄρχεται τότε λέγειν Ἡσαΐας·
 Μὴ ἐψευσάμην εἰπὼν ὅτι τότε εὐφρανθήσονται καὶ ἔπαινον
 ὑπὲρ κεφαλῆς αὐτῶν
 ἕξουσιν; Ἔνθα 
 ἀπέδρα στεναγμός 
 , ἀπέδρα λύπη 
 . Καὶ πάλιν ὁ αὐτὸς Ἡσαΐας ἐρεῖ τοῖς ἄλλοις·
 Ἐλθέ, καὶ δείξω σοι, ὃν προσεκύνεις, ὃν οὐκ εἰδὼς ἠγάπας καὶ πίστει ἐσέβου. Ἐλθέ, δείξω κεχρημένος ταῖς φωναῖς τῶν προφητῶν.
 Ἰδοὺ ὁ θεὸς ἡμῶν, ἐφ’ ᾧ ἠγαλλιώμεθα καὶ ἠλπίσαμεν 
 . Εἶτα οἱ θεασάμενοι λέγουσιν· Κύριε,
 ἀπὸ τοῦ αἰῶνος οὐκ ἠκούσαμεν, οὐδὲ οἱ ὀφθαλμοὶ ἡμῶν εἶδον πλήν σου.

Ἄρχεται καὶ ὁ Δαυὶδ λέγειν·
 Δείξω σοι κἀγὼ ὡς βασιλεύς, ποῦ κάθηται ὁ ἐξ ἐμοῦ καὶ ἐμὸς δεσπότης. Βλέπετε, ποῦ κάθηται, περὶ οὗ ἀψευδῶς εἶπον·
 Εἶπεν ὁ κύριος τῷ κυρίῳ μου· Κάθου ἐκ δεξιῶν μου 
 
 . Παραστήσεται καὶ Παῦλος λέγων·
 Συγχωρίσατε κἀμοί· δείξω τὰ ἐμὰ ἀληθεύοντα. Βλέπετε τὸν σωτῆρα
 ὑπεράνω πάσης ἀρχῆς καὶ ἐξουσίας καὶ κυριότητος καὶ παντὸς ὀνόματος ὀνομαζομένου 
 . 
 Εἶτα οἱ ξεναγωγούμενοι·
 Τίς οὗτος ὁ χορὸς τῶν λαμπόντων; 
 Οὗτοί φησιν οἱ προφῆται· οὗτοι δὲ οἱ στίλβοντες, οἱ ἀπόστολοι· οὗτοι οἱ τοῖς μώλωψιν ἀστράπτοντες, οἱ μάρτυρες· οὗτοι οἱ θάλλοντες, οἱ ἀσκηταί· οὗτοι οἱ τὸν παράδεισον τρυγῶντες, οἱ νηστευταί· καὶ ἵνα συντεμὼν εἴπω, πάντες οὗτοι καὶ ὁ ὄχλος οὗτος, ὁ χορὸς ὁ ζῶν καὶ εἰς ζωὴν αἰώνιον εἰσελθών, ἔστιν ὁ κοπιάσας δι’ εὐσέβειαν, καθὼς λέγει Δαυίδ·
 Καὶ ἐκο πίασεν εἰς τὸν αἰῶνα καὶ ζήσεται εἰς τέλος 
 
 
 . Οὕτως ξεναγωγοῦνται οἱ δοῦλοι τοῦ θεοῦ, ὅταν εἰσέλθωσιν εἰς τὴν βασιλείαν ἐκείνην.

Πάλιν ἐκεῖνοι οἱ προλαβόντες ἀναμένουσιν τοὺς ἐντεῦθεν ἐξερχομένους, ὅταν ἐξέλθῃ δικαίου ψυχὴ ἐντεῦθεν παραπεμπομένη διὰ χειρῶν ἁγίων ἀγγέλων· καὶ παριστῶσιν ἐν τῇ βασιλίδι πόλει – μόνη γὰρ βασιλεύουσα πόλις ἡ ἄνω Ἰερουσαλήμ –, καὶ παρεστήκασιν ὡς ἐν λιμένι· καὶ βλέποντες οἱ προλαβόντες λέγουσι·
 Ταῦτα τὰ σκάφη, πόθεν ἦλθον; Τί ἤνεγκαν; Τί ἐπραγματεύσαντο; 
 Ταῦτα λέγουσιν οἱ προλαβόντες δίκαιοι ὡς ἐν λιμένι ἐν τῇ βασιλείᾳ θεωροῦντες τοὺς ἐκ τοῦ πολυστενάκτου βίου τούτου καὶ πολυκυμάντου εἰσερχομένους καὶ ἀβλαβῆ τὰ σκάφη φέροντας, οἷον, ἵνα ὡς ἐν εἴδει παραστήσω, τότε οἱ πρὸ τοῦ Ἰὼβ ἠρώτων·
 Τί ἤνεγκε τὸ σκάφος πραγματείαν; Γέμον ἐστί φησιν ὑπομονῆς. 
 Εἰσῆλθε τὸ σκάφος τοῦ Δαυίδ· ἐρωτῶσιν οἱ παρὰ τὸν λιμένα·
 Τί φέρει τὸ σκάφος; 
 Ἀκούουσι παρὰ τῆς θείας δυνάμεως ὅτι πραότητα φέρει φόρτον. Ὁ Ἰωσήφ, τί ἦλθε φέρων; Σωφροσύνης φόρτον. Τί ἦλθε φέρων ὁ Δανιήλ; Σοφίας φόρτον. Διάφορα οὖν χαρίσματα ἐνεπορεύσαντο. Ὁ μὲν πίστιν ἐπραγματεύσατο. Μᾶλλον δὲ οἱ πάντες ἄνευ πίστεως οὐδὲν ἐπραγματεύσαντο· ὁ δὲ σωφροσύνην· ὁ μὲν ὑπομονήν, ὁ δὲ μαρτυρίου πάθη· ἄλλος ἀσκητικοῦ, ἄλλος νηστείας, ἄλλος ἀγρυπνίας κέρδος, ἄλλος ἐλεημοσύνης καὶ φιλοπτωχίας· οἶδας γὰρ ὅτι ὁ πραγματευόμενος, ἐὰν μὴ εὕρῃ ὀλίγου λαβεῖν καὶ πολλοῦ πωλῆσαι, οὐ πραγματεύεται, ἀλλὰ κἂν ἴδῃ πολλάκις ἀρκοῦσαν αὐτῷ τὴν ἐμπορίαν πρὸς διατροφήν, κέρδος δὲ μὴ προσποριζόμενον, λέγει·
 Τοῦτό με οὐ τρέφει. 
 Οὕτω καὶ σύ, ὅτε πραγματεύει τὴν δικαιοσύνην, ἐὰν οἶδας ὅτι ἀσθενὴς εἶ πρᾶσαι, εἰπέ·
 Τοῦτό με οὐ σώζει. Οἷον κρεῖττόν μοι φέρει τὸ κέρδος, τοῦτο πραγματεύσομαι. 
 Δείξω σοι πῶς ὀλίγου ἀγοράζεται ἐνταῦθα ἀρετή, καὶ πολλοῦ πωλεῖται. Τί εὐκοπώτερον ψυχροῦ ὕδατος; Βλέπε τῶν ἀρετῶν τὸ εὔωνον. Δύνῃ ἀγοράσαι διὰ ψυχροῦ ποτηρίου καὶ κλάσματος ἄρτου βασιλείαν οὐρανῶν· ἧς γένοιτο πάντας ἡμᾶς ἐπιτυχεῖν, χάριτι καὶ φιλανθρωπίᾳ τοῦ κυρίου ἡμῶν Ἰησοῦ Χριστοῦ, ᾧ ἡ δόξα καὶ τὸ κράτος εἰς τοὺς αἰῶνας τῶν αἰώνων. Ἀμήν.