ܦ݁ܰܘܠܳܘܣ ܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ ܒ݁ܨܶܒ݂ܝܳܢܶܗ ܕ݁ܰܐܠܳܗܳܐ ܂
 ܘܛܺܝܡܳܬ݂ܶܐܳܘܣ ܐܰܚܳܐ ܆ ܠܥܺܕ̱݁ܬ݁ܳܐ ܕ݁ܰܐܠܳܗܳܐ ܕ݁ܺܐܝܬ݂ ܒ݁ܩܳܘܪܺܢܬ݂ܳܘܣ ܇ ܘܰܠܟ݂ܽܠܗܽܘܢ
 ܩܰܕ݁ܺܝܫܶܐ̈ ܕ݁ܺܐܝܬ݂ ܒ݁ܰܐܟ݂ܰܐܺܝܰܐ ܟ݁ܽܠܳܗ .

ܛܰܝܒ݁ܽܘܬ݂ܳܐ ܥܰܡܟ݂ܽܘܢ ܂ ܘܰܫܠܳܡܳܐ ܡܶܢ ܐܰܠܳܗܳܐ ܐܰܒ݂ܽܘܢ ܆ ܘܡܶܢ
 ܡܳܪܰܢ ܝܶܫܽܘܥ ܡܫܺܝܚܳܐ ܀

ܡܒ݂ܰܪܰܟ݂ ܗ̱ܽܘ ܐܰܠܳܗܳܐ ܐܰܒ݂ܽܘܗ̱ܝ ܕ݁ܡܳܪܰܢ ܝܶܫܽܘܥ ܡܫܺܝܚܳܐ :
 ܐܰܒ݂ܳܐ ܕ݁ܪܰܚܡܶܐ̈ ܆ ܘܰܐܠܳܗܳܐ ܕ݁ܟ݂ܽܠ ܒ݁ܽܘܝܳܐ .

ܗܰܘ ܕ݁ܰܡܒ݂ܰܝܰܐ ܠܰܢ ܒ݁ܟ݂ܽܠܗܽܘܢ ܐܽܘܠܨܳܢܰܝܢ̈ . ܕ݁ܳܐܦ݂ ܚܢܰܢ
 ܢܶܫܟ݁ܰܚ ܢܒ݂ܰܝܰܐ ܠܰܐܝܠܶܝܢ ܕ݁ܰܒ݂ܟ݂ܽܠ ܐܽܘܠܨܳܢܰܝܢ̈ ܐܶܢܽܘܢ ܇ ܒ݁ܗܰܘ ܒ݁ܽܘܝܳܐܳܐ ܕ݁ܰܚܢܰܢ
 ܡܶܬ݂ܒ݁ܰܝܐܝܺܢܰܢ ܡܶܢ ܐܰܠܳܗܳܐ .

ܐܰܝܟ݁ܰܢܳܐ ܓ݁ܶܝܪ ܕ݁ܡܶܬ݂ܝܰܬ݁ܪܺܝܢ ܒ݁ܰܢ ܚܰܫܰܘܗ̱ܝ̈ ܕ݁ܰܡܫܺܝܚܳܐ ܆
 ܗܳܟ݂ܰܢܳܐ ܒ݁ܝܰܕ݂ ܡܫܺܝܚܳܐ ܡܶܬ݂ܝܰܬ݁ܰܪ ܐܳܦ݂ ܒ݁ܽܘܝܳܐܰܢ .

ܐܳܦ݂ܶܢ ܕ݁ܶܝܢ ܡܶܬ݂ܰܐܠܨܺܝܢܰܢ ܆ ܥܰܠ ܐܰܦ݁ܰܝ̈ ܒ݁ܽܘܝܳܐܟ݂ܽܘܢ ܗ̱ܽܘ ܂
 ܘܥܰܠ ܐܰܦ݁ܰܝ̈ ܚܰܝܰܝܟ݁ܽܘܢ̈ ܡܶܬ݂ܰܐܠܨܺܝܢܰܢ . ܘܶܐܢ ܡܶܬ݂ܒ݁ܰܝܐܝܺܢܰܢ ܆ ܡܶܛܽܠ ܕ݁ܰܐܢ̱ܬ݁ܽܘܢ
 ܬ݁ܶܬ݂ܒ݁ܰܝܐܘܽܢ ܇ ܘܬ݂ܶܗܘܶܐ ܒ݁ܟ݂ܽܘܢ ܚܦ݂ܺܝܛܽܘܬ݂ܳܐ ܕ݁ܰܬ݂ܣܰܝܒ݁ܪܽܘܢ ܐܶܢܽܘܢ ܠܚܰܫܶܐ̈ ܇
 ܗܳܢܽܘܢ ܕ݁ܳܐܦ݂ ܚܢܰܢ ܚܳܫܺܝܢܰܢ ܠܗܽܘܢ .

ܘܣܰܒ݂ܪܰܢ ܕ݁ܰܥܠܰܝܟ݁ܽܘܢ ܫܰܪܺܝܪ ܗ̱ܽܘ . ܝܳܕ݂ܥܺܝܢܰܢ ܓ݁ܶܝܪ ܕ݁ܶܐܢ
 ܫܰܘܬ݁ܳܦ݂ܺܝܢ ܐܢ̱ܬ݁ܽܘܢ ܒ݁ܚܰܫܶܐ̈ ܆ ܫܰܘܬ݁ܳܦ݂ܺܝܢ ܐܢ̱ܬ݁ܽܘܢ ܐܳܦ݂ ܒ݁ܒ݂ܽܘܝܳܐܳܐ ܀

ܨܳܒ݂ܶܝܢܰܢ ܕ݁ܶܝܢ ܕ݁ܬ݂ܶܕ݁ܥܽܘܢ ܐܰܚܰܝܢ̈ ܆ ܥܰܠ ܐܽܘܠܨܳܢܳܐ ܕ݁ܰܗܘܳܐ
 ܠܰܢ ܒ݁ܰܐܣܺܝܰܐ ܇ ܕ݁ܪܰܘܪܒ݂ܳܐܝܺܬ݂ ܐܶܬ݂ܶܐܠܶܨܢ . ܝܰܬ݁ܺܝܪ ܡܶܢ ܚܰܝܠܰܢ . ܥܕ݂ܰܡܳܐ
 ܕ݁ܩܰܪܺܝܒ݂ܺܝܢ ܗ̱ܘܰܘ ܚܰܝܰܝܢ̈ ܠܡܶܬ݁ܛܰܠܳܩܽܘ .

ܘܥܰܠ ܢܰܦ݂ܫܰܢ ܦ݁ܣܰܩܢ ܡܰܘܬ݁ܳܐ ܆ ܕ݁ܠܳܐ ܢܶܗܘܶܐ ܠܰܢ ܬ݁ܽܘܟ݂ܠܳܢܳܐ
 ܥܰܠ ܢܰܦ݂ܫܰܢ ܇ ܐܶܠܳܐ ܥܰܠ ܐܰܠܳܗܳܐ ܂ ܗܰܘ ܕ݁ܰܡܩܺܝܡ ܡܺܝܬ݂ܶܐ̈ .

ܗܰܘ ܕ݁ܡܶܢ ܡܰܘܬ݁ܶܐ̈ ܚܰܣܺܝܢܶܐ̈ ܦ݁ܰܪܩܰܢ . ܘܬ݂ܽܘܒ݂ ܡܣܰܒ݁ܪܺܝܢܰܢ
 ܕ݁ܦ݂ܳܪܶܩ ܠܰܢ .

ܒ݁ܰܡܥܰܕ݁ܪܳܢܽܘܬ݂ܳܐ ܕ݁ܒ݂ܳܥܽܘܬ݂ܟ݂ܽܘܢ ܕ݁ܥܰܠ ܐܰܦ݁ܰܝܢ̈ . ܕ݁ܬ݂ܶܗܘܶܐ
 ܡܰܘܗܰܒ݂ܬ݂ܶܗ ܕ݁ܰܠܘܳܬ݂ܰܢ ܛܰܝܒ݁ܽܘܬ݂ܳܐ ܕ݁ܰܥܒ݂ܺܝܕ݂ܳܐ ܒ݁ܰܐܦ݁ܰܝ̈ ܣܰܓ݁ܺܝܶܐܐ̈ .
 ܘܣܰܓ݁ܺܝܶܐܐ̈ ܢܰܘܕ݁ܽܘܢ ܠܶܗ ܥܰܠ ܐܰܦ݁ܰܝܢ̈ .

ܫܽܘܒ݂ܗܳܪܰܢ ܓ݁ܶܝܪ ܗܳܢܰܘ ܇ ܣܳܗܕ݁ܽܘܬ݂ܳܐ ܕ݁ܪܶܥܝܳܢܰܢ ܂
 ܕ݁ܒ݂ܰܦ݂ܫܺܝܛܽܘܬ݂ܳܐ ܘܰܒ݂ܕ݂ܰܟ݂ܝܽܘܬ݂ܳܐ ܘܰܒ݂ܛܰܝܒ݁ܽܘܬ݂ܳܐ ܕ݁ܰܐܠܳܗܳܐ ܐܶܬ݂ܗܰܦ݁ܰܟ݂ܢ
 ܒ݁ܥܳܠܡܳܐ . ܘܠܳܐ ܒ݁ܚܶܟ݂ܡܬ݂ܳܐ ܕ݁ܦ݂ܰܓ݂ܪܳܐ . ܘܝܰܬ݁ܺܝܪܳܐܝܺܬ݂ ܠܘܳܬ݂ܟ݂ܽܘܢ ܕ݁ܺܝܠܟ݂ܽܘܢ
 .

ܠܳܐ ܗ̱ܘܳܐ ܐ̱ܚܪܳܢܝܳܢ̈ ܟ݁ܳܬ݂ܒ݁ܺܝܢܰܢ ܠܟ݂ܽܘܢ ܆ ܐܶܠܳܐ ܐܰܝܠܶܝܢ
 ܕ݁ܝܳܕ݂ܥܺܝܢ ܐܢ̱ܬ݁ܽܘܢ ܂ ܐܳܦ݂ ܡܶܫܬ݁ܰܘܕ݁ܥܺܝܢ ܐܢ̱ܬ݁ܽܘܢ . ܬ݁ܟ݂ܺܝܠ ܐ̱ܢܳܐ ܕ݁ܶܝܢ
 ܕ݁ܰܥܕ݂ܰܡܳܐ ܠܰܐ̱ܚܪܳܝܬ݁ܳܐ ܬ݁ܶܫܬ݁ܰܘܕ݁ܥܽܘܢ .

ܐܰܝܟ݁ܰܢܳܐ ܕ݁ܳܐܦ݂ ܐܶܫܬ݁ܰܘܕ݁ܰܥܬ݁ܽܘܢ ܩܰܠܺܝܠ ܡܶܢ ܣܰܓ݁ܺܝ ܂
 ܕ݁ܫܽܘܒ݂ܗܳܪܟ݂ܽܘܢ ܚܢܰܢ . ܐܰܝܟ݂ ܕ݁ܳܐܦ݂ ܐܰܢ̱ܬ݁ܽܘܢ ܕ݁ܺܝܠܰܢ ܂ ܒ݁ܝܰܘܡܶܗ ܕ݁ܡܳܪܰܢ ܝܶܫܽܘܥ
 ܡܫܺܝܚܳܐ .

ܘܰܒ݂ܗܳܢܳܐ ܬ݁ܽܘܟ݂ܠܳܢܳܐ ܨܳܒ݂ܶܐ ܗ̱ܘܺܝܬ݂ ܡܶܢ ܩܕ݂ܺܝܡ ܕ݁ܺܐܬ݂ܶܐ
 ܠܘܳܬ݂ܟ݂ܽܘܢ ܆ ܕ݁ܰܐܥܺܝܦ݂ܳܐܝܺܬ݂ ܬ݁ܩܰܒ݁ܠܽܘܢ ܛܰܝܒ݁ܽܘܬ݂ܳܐ .

ܘܶܐܥܒ݁ܰܪ ܥܠܰܝܟ݁ܽܘܢ ܠܡܰܩܶܕ݂ܳܘܢܳܝܶܐ̈ . ܘܬ݂ܽܘܒ݂ ܡܶܢ
 ܡܰܩܶܕ݂ܳܘܢܺܝܰܐ ܠܘܳܬ݂ܟ݂ܽܘܢ ܐܺܬ݂ܶܐ . ܘܰܐܢ̱ܬ݁ܽܘܢ ܬ݁ܠܰܘܽܘܢܳܢܝ ܠܺܝܗܽܘܕ݂ .

ܗܳܕ݂ܶܐ ܗܳܟ݂ܺܝܠ ܕ݁ܶܐܬ݂ܪܰܥܺܝܬ݂ ܆ ܠܡܳܐ ܐܰܝܟ݂ ܡܣܰܪܗܒ݂ܳܐ
 ܐܶܬ݂ܪܰܥܺܝܬ݂ . ܐܰܘ ܕ݁ܰܠܡܳܐ ܕ݁ܰܒ݂ܣܰܪ ܐܶܢܶܝܢ̈ ܂ ܐܰܝܠܶܝܢ ܕ݁ܡܶܬ݂ܪܰܥܶܐ ܐ̱ܢܳܐ . ܡܶܛܽܠ
 ܕ݁ܘܳܠܶܐ ܗ̱ܘܳܐ ܕ݁ܢܶܗܘܶܐ ܒ݁ܗܶܝܢ ܐܺܝܢ ܐܺܝܢ ܁ ܘܠܳܐ ܠܳܐ .

ܡܗܰܝܡܰܢ ܗ̱ܽܘ ܐܰܠܳܗܳܐ ܆ ܕ݁ܠܳܐ ܗܘܳܬ݂ ܡܶܠܬ݂ܰܢ ܕ݁ܰܠܘܳܬ݂ܟ݂ܽܘܢ
 ܐܺܝܢ ܘܠܳܐ .

ܒ݁ܪܶܗ ܓ݁ܶܝܪ ܕ݁ܰܐܠܳܗܳܐ ܝܶܫܽܘܥ ܡܫܺܝܚܳܐ ܁ ܗܰܘ ܕ݁ܒ݂ܺܐܝܕ݂ܰܢ
 ܐܶܬ݂ܟ݁ܪܶܙ ܠܟ݂ܽܘܢ ܇ ܒ݁ܺܝ ܘܰܒ݂ܣܺܠܘܰܢܳܘܣ ܘܰܒ݂ܛܺܝܡܳܬ݂ܶܐܳܘܣ ܇ ܠܳܐ ܗ̱ܘܳܐ ܐܺܝܢ ܁ ܘܠܳܐ .
 ܐܶܠܳܐ ܐܺܝܢ ܗܘܳܐ ܒ݁ܶܗ .

ܟ݁ܽܠܗܽܘܢ ܓ݁ܶܝܪ ܡܽܘܠܟ݁ܳܢܰܘܗ̱ܝ̈ ܕ݁ܰܐܠܳܗܳܐ ܆ ܒ݁ܶܗ ܗܽܘ
 ܒ݁ܰܡܫܺܝܚܳܐ ܁ ܐܺܝܢ ܗܘܰܘ . ܡܶܛܽܠ ܗܳܢܳܐ ܒ݁ܺܐܝܕ݂ܶܗ ܝܳܗܒ݁ܺܝܢܰܢ ܐܰܡܺܝܢ ܁
 ܠܬ݂ܶܫܒ݁ܽܘܚܬ݁ܶܗ ܕ݁ܰܐܠܳܗܳܐ .

ܐܰܠܳܗܳܐ ܗܽܘ ܕ݁ܶܝܢ ܡܫܰܪܰܪ ܠܰܢ ܥܰܡܟ݂ܽܘܢ ܒ݁ܰܡܫܺܝܚܳܐ ܆ ܗܰܘ ܕ݁ܗܽܘ
 ܡܰܫܚܰܢ ܁

ܘܚܰܬ݁ܡܰܢ ܇ ܘܝܰܗ̱ܒ݂ ܪܰܗܒ݂ܽܘܢܳܐ ܕ݁ܪܽܘܚܶܗ ܒ݁ܠܶܒ݁ܰܘܳܬ݂ܰܢ̈ ܀

ܐܶܢܳܐ ܕ݁ܶܝܢ ܠܰܐܠܳܗܳܐ ܡܰܣܗܶܕ݂ ܐ̱ܢܳܐ ܥܰܠ ܢܰܦ݂ܫܝ ܆ ܕ݁ܡܶܛܽܠ
 ܕ݁ܚܳܐܶܣ ܐ̱ܢܳܐ ܥܠܰܝܟ݁ܽܘܢ ܠܳܐ ܐܶܬ݂ܺܝܬ݂ ܠܩܳܘܪܺܢܬ݂ܳܘܣ .

ܠܳܐ ܗ̱ܘܳܐ ܡܶܛܽܠ ܕ݁ܡܳܪܰܝ̈ ܗܰܝܡܳܢܽܘܬ݂ܟ݂ܽܘܢ ܚܢܰܢ . ܐܶܠܳܐ
 ܡܥܰܕ݁ܪܳܢܶܐ̈ ܚܢܰܢ ܕ݁ܚܰܕ݂ܘܰܬ݂ܟ݂ܽܘܢ . ܒ݁ܗܰܝܡܳܢܽܘܬ݂ܳܐ ܗܽܘ ܓ݁ܶܝܪ ܩܳܝܡܺܝܢ ܐܢ̱ܬ݁ܽܘܢ
 .

ܕ݁ܳܢܶܬ݂ ܕ݁ܶܝܢ ܗܳܕ݂ܶܐ ܒ݁ܢܰܦ݂ܫܝ ܆ ܕ݁ܠܳܐ ܬ݁ܽܘܒ݂ ܒ݁ܟ݂ܰܪܝܽܘܬ݂ܳܐ
 ܐܺܬ݂ܶܐ ܠܘܳܬ݂ܟ݂ܽܘܢ .

ܐܶܢ ܐܶܢܳܐ ܓ݁ܶܝܪ ܡܰܟ݂ܪܶܐ ܐ̱ܢܳܐ ܠܟ݂ܽܘܢ ܆ ܡܰܢܽܘ ܢܚܰܕ݁ܶܝܢܝ ܇
 ܐܶܠܳܐ ܗܰܘ ܕ݁ܶܐܢܳܐ ܐܰܟ݂ܪܺܝܬ݂ ܠܶܗ .

ܘܰܕ݂ܟ݂ܶܬ݂ܒ݁ܶܬ݂ ܠܟ݂ܽܘܢ ܗܺܝ ܗܳܕ݂ܶܐ ܆ ܕ݁ܠܳܐ ܟ݁ܰܕ݂ ܐܺܬ݂ܶܐ
 ܢܰܟ݂ܪܽܘܢ ܠܺܝ ܇ ܗܳܢܽܘܢ ܐܰܝܠܶܝܢ ܕ݁ܘܳܠܶܐ ܗ̱ܘܳܐ ܠܗܽܘܢ ܕ݁ܗܶܢܽܘܢ ܢܚܰܕ݁ܽܘܢܳܢܝ . ܬ݁ܟ݂ܺܝܠ
 ܐ̱ܢܳܐ ܕ݁ܶܝܢ ܥܰܠ ܟ݁ܽܠܟ݂ܽܘܢ ܆ ܕ݁ܚܰܕ݂ܘܰܬ݂ܝ ܕ݁ܟ݂ܽܠܟ݂ܽܘܢ ܗ̱ܺܝ .

ܘܡܶܢ ܐܽܘܠܨܳܢܳܐ ܪܰܒ݁ܳܐ . ܘܡܶܢ ܐܰܢܽܘܣܝܳܐ ܕ݁ܠܶܒ݁ܳܐ ܟ݁ܶܬ݂ܒ݁ܶܬ݂
 ܠܟ݂ܽܘܢ ܗܳܠܶܝܢ ܒ݁ܕ݂ܶܡܥܶܐ̈ ܣܰܓ݁ܺܝܳܐܬ݂ܳܐ̈ . ܠܳܐ ܡܶܛܽܠ ܕ݁ܬ݂ܶܟ݂ܪܶܐ ܠܟ݂ܽܘܢ . ܐܶܠܳܐ
 ܡܶܛܽܠ ܕ݁ܬ݂ܶܕ݁ܥܽܘܢ ܚܽܘܒ݁ܳܐ ܝܰܬ݁ܺܝܪܳܐ ܕ݁ܺܐܝܬ݂ ܠܺܝ ܠܘܳܬ݂ܟ݂ܽܘܢ .

ܐܶܢ ܕ݁ܶܝܢ ܐ̱ܢܳܫ ܐܰܟ݂ܪܺܝ ܆ ܠܳܐ ܗ̱ܘܳܐ ܠܺܝ ܐܰܟ݂ܪܺܝ ܇ ܐܶܠܳܐ
 ܒ݁ܨܺܝܪܳܐ ܩܰܠܺܝܠ ܠܟ݂ܽܠܟ݂ܽܘܢ . ܕ݁ܠܳܐ ܬ݁ܺܐܩܰܪ ܡܶܠܬ݂ܳܐ ܥܠܰܝܟ݁ܽܘܢ .

ܟ݁ܰܕ݁ܽܘ ܠܶܗ ܕ݁ܶܝܢ ܠܗܳܢܳܐ ܟ݁ܳܐܬ݂ܳܐ ܕ݁ܡܶܢ ܣܰܓ݁ܺܝܶܐܐ̈ .

ܘܡܶܟ݁ܺܝܠ ܐ̱ܚܪܳܢܝܳܐܝܺܬ݂ ܘܳܠܶܐ ܕ݁ܬ݂ܶܫܒ݁ܩܽܘܢ ܠܶܗ ܘܰܬ݂ܒ݂ܰܝܐܘܽܢܶܗ
 ܇ ܕ݁ܰܠܡܳܐ ܒ݁ܟ݂ܰܪܝܽܘܬ݂ܳܐ ܝܰܬ݁ܺܝܪܬ݁ܳܐ ܢܶܬ݂ܒ݁ܠܰܥ ܠܶܗ ܗܰܘ ܡܰܢ ܕ݁ܗܳܟ݂ܰܢܳܐ ܗܽܘ .

ܡܶܛܽܠ ܗܳܢܳܐ ܒ݁ܳܥܶܐ ܐ̱ܢܳܐ ܡܶܢܟ݂ܽܘܢ ܂ ܕ݁ܰܬ݂ܫܰܪܪܽܘܢ ܒ݁ܶܗ
 ܚܽܘܒ݁ܟ݂ܽܘܢ .

ܡܶܛܽܠ ܗܳܢܳܐ ܓ݁ܶܝܪ ܟ݁ܶܬ݂ܒ݁ܶܬ݂ ܐܳܦ݂ ܕ݁ܶܐܕ݁ܰܥ ܒ݁ܢܶܣܝܳܢܳܐ ܆ ܐܶܢ
 ܒ݁ܟ݂ܽܠܡܶܕ݁ܶܡ ܡܶܫܬ݁ܰܡܥܺܝܢ ܐܢ̱ܬ݁ܽܘܢ .

ܠܡܰܢ ܕ݁ܰܐܢ̱ܬ݁ܽܘܢ ܕ݁ܶܝܢ ܫܳܒ݂ܩܺܝܢ ܐܢ̱ܬ݁ܽܘܢ ܂ ܐܳܦ݂ ܐܶܢܳܐ . ܐܳܦ݂
 ܐܶܢܳܐ ܓ݁ܶܝܪ ܡܶܕ݁ܶܡ ܕ݁ܫܶܒ݂ܩܶܬ݂ ܠܡܰܢ ܕ݁ܫܶܒ݂ܩܶܬ݂ ܆ ܡܶܛܽܠܳܬ݂ܟ݂ܽܘܢ ܗ̱ܽܘ ܫܶܒ݂ܩܶܬ݂
 ܒ݁ܦ݁ܰܪܨܽܘܦ݁ܶܗ ܕ݁ܰܡܫܺܝܚܳܐ .

ܕ݁ܠܳܐ ܢܶܥܠܒ݂ܰܢ ܣܳܛܳܢܳܐ . ܝܳܕ݂ܥܺܝܢܰܢ ܓ݁ܶܝܪ ܡܰܚܫܒ݂ܳܬ݂ܶܗ̈
 ܀.܀.܀܀

ܟ݁ܰܕ݂ ܐܶܬ݂ܺܝܬ݂ ܕ݁ܶܝܢ ܠܰܛܪܳܘܰܐܣ ܒ݁ܰܣܒ݂ܰܪܬ݂ܶܗ ܕ݁ܰܡܫܺܝܚܳܐ :
 ܘܶܐܬ݂ܦ݁ܬ݂ܰܚ ܠܺܝ ܬ݁ܰܪܥܳܐ ܒ݁ܡܳܪܝܳܐ ܆

ܠܳܐ ܗ̱ܘܳܐ ܠܺܝ ܢܝܳܚܳܐ ܒ݁ܪܽܘܚܝ ܇ ܕ݁ܠܳܐ ܐܶܫܟ݁ܚܶܬ݂ ܠܛܺܛܳܘܣ ܐܳܚܝ
 . ܐܶܠܳܐ ܫܪܺܝܬ݂ ܐܶܢܽܘܢ ܂ ܘܢܶܦ݂ܩܶܬ݂ ܠܺܝ ܠܡܰܩܶܕ݂ܳܘܢܳܝܶܐ̈ .

ܛܰܝܒ݁ܽܘ ܕ݁ܶܝܢ ܠܰܐܠܳܗܳܐ ܆ ܕ݁ܰܒ݂ܟ݂ܽܠ ܙܒ݂ܰܢ ܚܙܳܬ݂ܳܐ ܥܳܒ݂ܶܕ݂ ܠܰܢ
 ܒ݁ܰܡܫܺܝܚܳܐ ܇ ܘܓ݂ܳܠܶܐ ܒ݁ܰܢ ܪܺܝܚܳܐ ܕ݁ܺܝܕ݂ܰܥܬ݂ܶܗ ܒ݁ܟ݂ܽܠ ܐܰܬ݂ܰܪ .

ܪܺܝܚܳܐ ܚܢܰܢ ܓ݁ܶܝܪ ܒ݁ܰܣܺܝܡܳܐ ܒ݁ܰܡܫܺܝܚܳܐ ܠܰܐܠܳܗܳܐ ܆ ܒ݁ܰܐܝܠܶܝܢ
 ܕ݁ܚܳܐܶܝܢ ܇ ܘܒ݂ܰܐܝܠܶܝܢ ܕ݁ܳܐܒ݂ܕ݁ܺܝܢ .

ܠܰܐܝܠܶܝܢ ܂ ܕ݁ܪܺܝܚܳܐ ܕ݁ܡܰܘܬ݁ܳܐ ܠܡܰܘܬ݁ܳܐ . ܘܠܰܐܝܠܶܝܢ ܂
 ܕ݁ܪܺܝܚܳܐ ܕ݁ܚܰܝܶܐ̈ ܠܚܰܝܶܐ̈ . ܘܰܠܗܳܠܶܝܢ ܡܰܢܽܘ ܢܶܫܘܶܐ .

ܠܳܐ ܗ̱ܘܰܝܢ ܓ݁ܶܝܪ ܐܰܝܟ݂ ܫܰܪܟ݁ܳܐ ܂ ܕ݁ܰܡܡܰܙܓ݂ܺܝܢ ܡܶܠܰܘܗ̱ܝ̈
 ܕ݁ܰܐܠܳܗܳܐ . ܐܶܠܳܐ ܐܰܝܟ݂ ܕ݁ܒ݂ܰܫܪܳܪܳܐ ܂ ܘܰܐܝܟ݂ ܕ݁ܡܶܢ ܐܰܠܳܗܳܐ ܂ ܩܕ݂ܳܡ ܐܰܠܳܗܳܐ
 ܒ݁ܰܡܫܺܝܚܳܐ ܡܡܰܠܠܺܝܢܰܢ .

ܡܫܰܪܶܝܢܰܢ ܠܰܢ ܬ݁ܽܘܒ݂ ܡܶܢ ܕ݁ܪܺܝܫ ܕ݁ܰܢܚܰܘܶܝܟ݂ܽܘܢ ܡܳܢܳܐ ܚܢܰܢ ܆
 ܐܰܘ ܕ݁ܰܠܡܳܐ ܣܢܺܝܩܺܝܢܰܢ ܐܰܝܟ݂ ܐ̱ܚܪܳܢܶܐ̈ ܇ ܕ݁ܶܐܓ݁ܪܳܬ݂ܳܐ̈ ܕ݁ܦ݂ܽܘܩܳܕ݂ܶܐ̈
 ܢܶܬ݂ܟ݁ܰܬ݂ܒ݁ܳܢ̈ ܠܟ݂ܽܘܢ ܥܠܰܝܢ ܇ ܐܰܘ ܕ݁ܰܐܢ̱ܬ݁ܽܘܢ ܬ݁ܶܟ݂ܬ݁ܒ݂ܽܘܢ ܬ݁ܦ݂ܰܩܕ݂ܽܘܢ ܥܠܰܝܢ
 .

ܐܶܓ݁ܰܪܬ݁ܰܢ ܕ݁ܶܝܢ ܕ݁ܺܝܠܰܢ ܐܰܢ̱ܬ݁ܽܘܢ ܐܶܢܽܘܢ ܆ ܕ݁ܰܟ݂ܬ݂ܺܝܒ݂ܳܐ
 ܒ݁ܠܶܒ݁ܰܢ ܁ ܘܺܝܕ݂ܺܝܥܳܐ ܘܡܶܬ݂ܩܰܪܝܳܐ ܡܶܢ ܟ݁ܽܠܢܳܫ .

ܝܳܕ݂ܥܺܝܬ݁ܽܘܢ ܓ݁ܶܝܪ ܕ݁ܶܐܓ݁ܰܪܬ݁ܶܗ ܐܰܢ̱ܬ݁ܽܘܢ ܕ݁ܰܡܫܺܝܚܳܐ .
 ܕ݁ܶܐܫܬ݁ܰܡܫܰܬ݂ ܡܶܢܰܢ . ܕ݁ܰܟ݂ܬ݂ܺܝܒ݂ܳܐ ܂ ܠܳܐ ܒ݁ܰܕ݂ܝܽܘܬ݂ܳܐ ܆ ܐܶܠܳܐ ܒ݁ܪܽܘܚܳܐ
 ܕ݁ܰܐܠܳܗܳܐ ܚܰܝܳܐ . ܠܳܐ ܒ݁ܠܽܘܚܶܐ̈ ܕ݁ܟ݂ܺܐܦ݂ܳܐ ܆ ܐܶܠܳܐ ܒ݁ܠܽܘܚܶܐ̈ ܕ݁ܠܶܒ݁ܳܐ ܕ݁ܒ݂ܶܣܪܳܐ
 ܀

ܬ݁ܽܘܟ݂ܠܳܢܳܐ ܕ݁ܶܝܢ ܗܳܟ݂ܰܢܳܐ ܐܺܝܬ݂ ܠܰܢ ܒ݁ܰܡܫܺܝܚܳܐ ܠܘܳܬ݂ ܐܰܠܳܗܳܐ
 .

ܠܰܘ ܕ݁ܰܚܢܰܢ ܣܳܦ݂ܩܺܝܢܰܢ ܕ݁ܢܶܬ݂ܪܰܥܶܐ ܡܶܕ݁ܶܡ ܐܰܝܟ݂ ܕ݁ܡܶܢ ܢܰܦ݂ܫܰܢ
 ܆ ܐܶܠܳܐ ܚܰܝܠܰܢ ܡܶܢ ܐܰܠܳܗܳܐ ܗܽܘ .

ܗܰܘ ܕ݁ܰܐܫܘܰܝܢ ܕ݁ܢܶܗܘܶܐ ܡܫܰܡܫܳܢܶܐ̈ ܕ݁ܕ݂ܺܝܰܬ݂ܺܩܺܐ ܚܕ݂ܰܬ݂ܳܐ ܇
 ܠܳܐ ܒ݁ܰܟ݂ܬ݂ܳܒ݂ܳܐ ܂ ܐܶܠܳܐ ܒ݁ܪܽܘܚܳܐ . ܟ݁ܬ݂ܳܒ݂ܳܐ ܓ݁ܶܝܪ ܩܳܛܶܠ . ܪܽܘܚܳܐ ܕ݁ܶܝܢ ܡܰܚܝܳܐ
 .

ܐܶܢ ܕ݁ܶܝܢ ܬ݁ܶܫܡܶܫܬ݁ܳܐ ܕ݁ܡܰܘܬ݁ܳܐ ܒ݁ܰܟ݂ܬ݂ܳܒ݂ܳܐ ܐܶܬ݂ܪܰܫܡܰܬ݂
 ܒ݁ܟ݂ܺܐܦ݂ܶܐ̈ ܂ ܘܰܗܘܳܬ݂ ܒ݁ܬ݂ܶܫܒ݁ܽܘܚܬ݁ܳܐ : ܐܰܝܟ݁ܰܢܳܐ ܕ݁ܠܳܐ ܢܶܫܟ݁ܚܽܘܢ ܒ݁ܢܰܝ̈
 ܐܺܝܣܪܳܝܶܠ ܠܰܡܚܳܪ ܒ݁ܦ݁ܰܪܨܽܘܦ݁ܶܗ ܕ݁ܡܽܘܫܶܐ : ܡܶܛܽܠ ܫܽܘܒ݂ܚܳܐ ܕ݁ܦ݁ܰܪܨܽܘܦ݁ܶܗ ܗܰܘ
 ܕ݁ܶܐܬ݂ܒ݁ܰܛܰܠ ܆

ܐܰܝܟ݁ܰܢܳܐ ܗܳܟ݂ܺܝܠ ܬ݁ܶܫܡܶܫܬ݁ܳܐ ܕ݁ܪܽܘܚܳܐ ܇ ܠܳܐ ܝܰܬ݁ܺܝܪܳܐܝܺܬ݂
 ܬ݁ܶܗܘܶܐ ܒ݁ܫܽܘܒ݂ܚܳܐ ܆

ܐܶܢ ܓ݁ܶܝܪ ܠܬ݂ܶܫܡܶܫܬ݁ܳܐ ܕ݁ܚܽܘܝܳܒ݂ܳܐ ܗܘܳܐ ܫܽܘܒ݂ܚܳܐ ܆ ܚܰܕ݂ ܟ݁ܡܳܐ
 ܬ݁ܶܬ݂ܝܰܬ݁ܰܪ ܬ݁ܶܫܡܶܫܬ݁ܳܐ ܕ݁ܙܰܕ݁ܺܝܩܽܘܬ݂ܳܐ ܒ݁ܫܽܘܒ݂ܚܳܐ .

ܐܰܝܟ݂ ܗܰܘ ܓ݁ܶܝܪ ܕ݁ܳܐܦ݂ܠܳܐ ܡܫܰܒ݁ܚܳܐ ܗܳܝ ܕ݁ܶܐܫܬ݁ܰܒ݁ܚܰܬ݂ ܆
 ܒ݁ܦ݂ܽܘܚܳܡܳܐ ܕ݁ܗܳܢܳܐ ܫܽܘܒ݂ܚܳܐ ܡܝܰܬ݁ܪܳܐ .

ܐܶܢ ܓ݁ܶܝܪ ܡܶܕ݁ܶܡ ܕ݁ܶܐܬ݂ܒ݁ܰܛܰܠ ܒ݁ܫܽܘܒ݂ܚܳܐ ܗܘܳܐ ܆
 ܝܰܬ݁ܺܝܪܳܐܝܺܬ݂ ܐܰܝܢܳܐ ܕ݁ܰܡܩܰܘܶܐ ܒ݁ܫܽܘܒ݂ܚܳܐ ܢܶܗܘܶܐ ܀

ܡܶܛܽܠ ܕ݁ܺܐܝܬ݂ ܠܰܢ ܗܳܟ݂ܺܝܠ ܗܳܢܳܐ ܣܰܒ݂ܪܳܐ ܆ ܝܰܬ݁ܺܝܪܳܐܝܺܬ݂
 ܒ݁ܰܓ݂ܠܶܐ ܥܺܝܢ ܡܶܬ݁ܕ݁ܰܒ݁ܪܺܝܢܰܢ .

ܘܠܳܐ ܐܰܝܟ݂ ܡܽܘܫܶܐ ܂ ܕ݁ܪܳܡܶܐ ܗ̱ܘܳܐ ܬ݁ܰܚܦ݁ܺܝܬ݂ܳܐ ܥܰܠ
 ܐܰܦ݁ܰܘܗ̱ܝ̈ ܆ ܕ݁ܠܳܐ ܢܚܽܘܪܽܘܢ ܒ݁ܢܰܝ̈ ܐܺܝܣܪܳܝܶܠ ܒ݁ܫܽܘܠܳܡܶܗ ܕ݁ܗܰܘ ܕ݁ܡܶܬ݂ܒ݁ܰܛܰܠ
 .

ܐܶܠܳܐ ܐܶܬ݂ܥܰܘܰܪܘ ܒ݁ܡܰܕ݁ܥܰܝܗܽܘܢ̈ . ܥܕ݂ܰܡܳܐ ܓ݁ܶܝܪ ܠܝܰܘܡܳܢܳܐ ܇
 ܐܶܡܰܬ݂ܝ ܕ݁ܕ݂ܺܝܰܬ݂ܺܩܺܐ ܥܰܬ݁ܺܝܩܬ݁ܳܐ ܡܶܬ݂ܩܰܪܝܳܐ ܆ ܗܺܝ ܗܳܝ ܬ݁ܰܚܦ݁ܺܝܬ݂ܳܐ ܩܳܝܡܳܐ
 ܥܠܰܝܗܽܘܢ . ܘܠܳܐ ܡܶܬ݂ܓ݁ܰܠܝܳܐ ܂ ܕ݁ܒ݂ܰܡܫܺܝܚܳܐ ܗܽܘ ܡܶܬ݂ܒ݁ܰܛܠܳܐ .

ܘܰܥܕ݂ܰܡܳܐ ܠܝܰܘܡܳܢܳܐ ܇ ܐܶܡܰܬ݂ܝ ܕ݁ܡܶܬ݂ܩܪܶܐ ܡܽܘܫܶܐ ܆
 ܬ݁ܰܚܦ݁ܺܝܬ݂ܳܐ ܥܰܠ ܠܶܒ݁ܗܽܘܢ ܪܰܡܝܳܐ .

ܘܶܐܡܰܬ݂ܝ ܕ݁ܐ̱ܢܳܫ ܡܶܢܗܽܘܢ ܢܶܬ݂ܦ݁ܢܶܐ ܠܘܳܬ݂ ܡܳܪܝܳܐ ܆ ܡܶܫܬ݁ܰܩܠܳܐ
 ܡܶܢܶܗ ܬ݁ܰܚܦ݁ܺܝܬ݂ܳܐ .

ܡܳܪܝܳܐ ܕ݁ܶܝܢ ܗܽܘܝܽܘ ܪܽܘܚܳܐ ܆ ܘܰܐܬ݂ܰܪ ܕ݁ܪܽܘܚܶܗ ܕ݁ܡܳܪܝܳܐ ܂
 ܚܺܐܪܽܘܬ݂ܳܐ ܗ̱ܝ .

ܚܢܰܢ ܕ݁ܶܝܢ ܟ݁ܽܠܰܢ ܒ݁ܰܐܦ݁ܶܐ̈ ܓ݁ܰܠܝܳܬ݂ܳܐ̈ ܆ ܬ݁ܶܫܒ݁ܽܘܚܬ݁ܶܗ
 ܕ݁ܡܳܪܝܳܐ ܐܰܝܟ݂ ܕ݁ܰܒ݂ܡܰܚܙܺܝܬ݂ܳܐ ܚܳܙܶܝܢܰܢ . ܘܠܳܗ ܠܰܕ݂ܡܽܘܬ݂ܳܐ ܡܶܫܬ݁ܰܚܠܦ݂ܺܝܢܰܢ ܇ ܡܶܢ
 ܫܽܘܒ݂ܚܳܐ ܠܫܽܘܒ݂ܚܳܐ ܇ ܐܰܝܟ݂ ܕ݁ܡܶܢ ܡܳܪܝܳܐ ܪܽܘܚܳܐ ܀

ܡܶܛܽܠ ܗܳܢܳܐ ܠܳܐ ܡܳܐܢܳܐ ܠܰܢ ܒ݁ܬ݂ܶܫܡܶܫܬ݁ܳܐ ܗܳܕ݂ܶܐ
 ܕ݁ܰܐܚܺܝܕ݂ܺܝܢܰܢ ܆ ܐܰܝܟ݂ ܪܰܚܡܶܐ̈ ܕ݁ܰܗܘܰܘ ܥܠܰܝܢ .

ܐܶܠܳܐ ܐܰܣܠܺܝܢܰܢ ܟ݁ܰܣܝܳܬ݂ܳܗ̈ ܕ݁ܒ݂ܶܗܬ݁ܬ݂ܳܐ . ܘܠܳܐ ܡܗܰܠܟ݂ܺܝܢܰܢ
 ܒ݁ܚܳܪܥܽܘܬ݂ܳܐ . ܘܠܳܐ ܢܳܟ݂ܠܺܝܢܰܢ ܡܶܠܬ݂ܶܗ ܕ݁ܰܐܠܳܗܳܐ . ܐܶܠܳܐ ܒ݁ܓ݂ܰܠܝܽܘܬ݂ܳܐ ܕ݁ܰܫܪܳܪܳܐ
 ܡܚܰܘܶܝܢܰܢ ܢܰܦ݂ܫܰܢ ܂ ܠܟ݂ܽܠܗܽܘܢ ܪܶܥܝܳܢܶܐ̈ ܕ݁ܰܒ݂ܢܰܝܢܳܫܳܐ̈ ܩܕ݂ܳܡ ܐܰܠܳܗܳܐ .

ܘܶܐܢ ܕ݁ܶܝܢ ܡܟ݂ܰܣܰܝ ܗ̱ܽܘ ܐܶܘܰܢܓ݁ܶܠܺܝܳܘܢ ܕ݁ܺܝܠܰܢ ܆ ܠܰܐܝܠܶܝܢ
 ܕ݁ܳܐܒ݂ܕ݁ܺܝܢ ܗ̱ܽܘ ܡܟ݂ܰܣܰܝ .

ܐܰܝܠܶܝܢ ܕ݁ܰܐܠܳܗܶܗ ܕ݁ܥܳܠܡܳܐ ܗܳܢܳܐ ܥܰܘܰܪ ܡܰܕ݁ܥܰܝܗܽܘܢ̈ ܁ ܥܰܠ
 ܕ݁ܠܳܐ ܡܗܰܝܡܢܺܝܢ ܆ ܕ݁ܠܳܐ ܢܶܕ݂ܢܰܚ ܠܗܽܘܢ ܢܽܘܗܪܶܗ ܕ݁ܶܐܘܰܢܓ݁ܶܠܺܝܳܘܢ ܕ݁ܫܽܘܒ݂ܚܶܗ
 ܕ݁ܰܡܫܺܝܚܳܐ ܇ ܕ݁ܗܽܘܝܽܘ ܕ݁ܡܽܘܬ݂ܶܗ ܕ݁ܰܐܠܳܗܳܐ .

ܠܳܐ ܗ̱ܘܳܐ ܓ݁ܶܝܪ ܢܰܦ݂ܫܰܢ ܡܰܟ݂ܪܙܺܝܢܰܢ ܆ ܐܶܠܳܐ ܠܰܡܫܺܝܚܳܐ ܝܶܫܽܘܥ
 ܡܳܪܰܢ . ܠܢܰܦ݂ܫܰܢ ܕ݁ܶܝܢ ܂ ܕ݁ܥܰܒ݂ܕ݁ܰܝܟ݁ܽܘܢ̈ ܚܢܰܢ ܡܶܛܽܠ ܝܶܫܽܘܥ .

ܡܶܛܽܠ ܕ݁ܰܐܠܳܗܳܐ ܗܽܘ ܕ݁ܶܐܡܰܪ ܕ݁ܡܶܢ ܚܶܫܽܘܟ݂ܳܐ ܢܽܘܗܪܳܐ ܢܶܕ݂ܢܰܚ ܂
 ܗܽܘ ܕ݁ܢܰܚ ܒ݁ܠܶܒ݁ܰܘܳܬ݂ܰܢ̈ ܆ ܕ݁ܢܶܬ݂ܢܰܗܰܪ ܒ݁ܺܝܕ݂ܰܥܬ݂ܳܐ ܕ݁ܫܽܘܒ݂ܚܶܗ ܕ݁ܰܐܠܳܗܳܐ ܇
 ܒ݁ܦ݁ܰܪܨܽܘܦ݁ܶܗ ܕ݁ܝܶܫܽܘܥ ܡܫܺܝܚܳܐ ܀

ܐܺܝܬ݂ ܠܰܢ ܕ݁ܶܝܢ ܣܺܝܡܬ݂ܳܐ ܗܳܕ݂ܶܐ ܒ݁ܡܳܐܢܳܐ ܕ݁ܚܶܨܦ݁ܳܐ ܆
 ܕ݁ܪܰܒ݁ܽܘܬ݂ܳܐ ܕ݁ܚܰܝܠܳܐ ܡܶܢ ܐܰܠܳܗܳܐ ܬ݁ܶܗܘܶܐ ܂ ܘܠܳܐ ܡܶܢܰܢ .

ܒ݁ܟ݂ܽܠܡܶܕ݁ܶܡ ܓ݁ܶܝܪ ܡܶܬ݂ܰܐܠܨܺܝܢܰܢ ܁ ܐܶܠܳܐ ܠܳܐ ܡܶܬ݂ܚܰܢܩܺܝܢܰܢ .
 ܡܶܬ݁ܛܰܪܦ݂ܺܝܢܰܢ ܁ ܐܶܠܳܐ ܠܳܐ ܚܰܝܳܒ݂ܺܝܢ ܚ̱ܢܰܢ .

ܡܶܬ݂ܪܰܕ݂ܦ݁ܺܝܢܰܢ ܁ ܐܶܠܳܐ ܠܳܐ ܡܶܫܬ݁ܰܒ݂ܩܺܝܢܰܢ . ܡܶܣܬ݁ܰܚܦ݁ܺܝܢܰܢ ܁
 ܐܶܠܳܐ ܠܳܐ ܐܳܒ݂ܕ݁ܺܝܢܰܢ .

ܒ݁ܟ݂ܽܠܙܒ݂ܰܢ ܡܺܝܬ݂ܽܘܬ݂ܶܗ ܕ݁ܝܶܫܽܘܥ ܒ݁ܦ݂ܰܓ݂ܪܰܝܢ̈ ܫܩܺܝܠܺܝܢܰܢ ܆
 ܕ݁ܳܐܦ݂ ܚܰܝܰܘܗ̱ܝ̈ ܕ݁ܝܶܫܽܘܥ ܒ݁ܦ݂ܰܓ݂ܪܰܝܢ̈ ܢܶܬ݂ܓ݁ܠܽܘܢ .

ܐܶܢ ܚܢܰܢ ܓ݁ܶܝܪ ܚܰܝܶܐ̈ ܠܡܰܘܬ݁ܳܐ ܡܶܫܬ݁ܰܠܡܺܝܢܰܢ ܂ ܡܶܛܽܠ ܝܶܫܽܘܥ
 ܆ ܗܳܟ݂ܰܢܳܐ ܐܳܦ݂ ܚܰܝܰܘܗ̱ܝ̈ ܕ݁ܝܶܫܽܘܥ ܢܶܬ݂ܓ݁ܠܽܘܢ ܒ݁ܦ݂ܰܓ݂ܪܰܢ ܗܳܢܳܐ ܕ݁ܡܳܐܶܬ݂ .

ܗܳܫܳܐ ܡܰܘܬ݁ܳܐ ܒ݁ܰܢ ܡܶܬ݂ܚܰܦ݁ܰܛ ܆ ܘܚܰܝܶܐ̈ ܒ݁ܟ݂ܽܘܢ .

ܐܳܦ݂ ܚܢܰܢ ܗܳܟ݂ܺܝܠ ܕ݁ܰܚܕ݂ܳܐ ܗ̱ܝ ܪܽܘܚܳܐ ܕ݁ܗܰܝܡܳܢܽܘܬ݂ܳܐ ܐܺܝܬ݂
 ܠܰܢ ܂ ܐܰܝܟ݂ ܕ݁ܰܟ݂ܬ݂ܺܝܒ݂ ܇ ܕ݁ܗܰܝܡܢܶܬ݂ ܂ ܡܶܛܽܠ ܗܳܢܳܐ ܐܳܦ݂ ܡܰܠܠܶܬ݂ . ܡܗܰܝܡܢܺܝܢܰܢ ܆
 ܡܶܛܽܠ ܗܳܢܳܐ ܐܳܦ݂ ܡܡܰܠܠܺܝܢܰܢ .

ܘܝܳܕ݂ܥܺܝܢܰܢ ܕ݁ܗܰܘ ܡܰܢ ܕ݁ܰܐܩܺܝܡ ܠܡܳܪܰܢ ܝܶܫܽܘܥ ܆ ܐܳܦ݂ ܠܰܢ
 ܒ݁ܝܰܕ݂ ܝܶܫܽܘܥ ܢܩܺܝܡ ܇ ܘܰܢܩܰܪܒ݂ܰܢ ܥܰܡܟ݂ܽܘܢ ܠܘܳܬ݂ܶܗ .

ܟ݁ܽܠܡܶܕ݁ܶܡ ܓ݁ܶܝܪ ܡܶܛܽܠܳܬ݂ܟ݂ܽܘܢ ܗ̱ܽܘ . ܕ݁ܟ݂ܰܕ݂ ܡܶܬ݂ܝܰܬ݁ܪܳܐ
 ܛܰܝܒ݁ܽܘܬ݂ܳܐ ܒ݁ܝܰܕ݂ ܣܰܓ݁ܺܝܶܐܐ̈ ܆ ܬ݁ܶܣܓ݁ܶܐ ܬ݁ܰܘܕ݁ܺܝܬ݂ܳܐ ܠܫܽܘܒ݂ܚܶܗ ܕ݁ܰܐܠܳܗܳܐ
 ܀.܀.܀܀

ܡܶܛܽܠ ܗܳܢܳܐ ܠܳܐ ܡܳܐܢܳܐ ܠܰܢ . ܐܳܦ݂ ܐܶܢ ܒ݁ܰܪܢܳܫܰܢ ܓ݁ܶܝܪ
 ܒ݁ܰܪܳܝܳܐ ܡܶܬ݂ܚܰܒ݁ܰܠ ܆ ܐܶܠܳܐ ܕ݁ܡܶܢ ܠܓ݂ܰܘ ܡܶܬ݂ܚܰܕ݁ܰܬ݂ ܝܽܘܡ ܡܶܢ ܝܽܘܡ .

ܐܽܘܠܨܳܢܶܗ ܓ݁ܶܝܪ ܕ݁ܙܰܒ݂ܢܳܐ ܗܳܢܳܐ ܂ ܟ݁ܰܕ݂ ܛܳܒ݂ ܙܥܽܘܪ ܘܩܰܠܺܝܠ ܆
 ܫܽܘܒ݂ܚܳܐ ܪܰܒ݁ܳܐ ܕ݁ܠܳܐ ܣܳܟ݂ܳܐ ܠܥܳܠܰܡ ܥܳܠܡܺܝܢ ܡܛܰܝܶܒ݂ ܠܰܢ .

ܕ݁ܠܳܐ ܚܳܕ݂ܶܝܢܰܢ ܒ݁ܗܳܠܶܝܢ ܕ݁ܡܶܬ݂ܚܰܙܝܳܢ̈ ܆ ܐܶܠܳܐ ܒ݁ܗܳܠܶܝܢ
 ܕ݁ܠܳܐ ܡܶܬ݂ܚܰܙܝܳܢ̈ . ܕ݁ܡܶܬ݂ܚܰܙܝܳܢ̈ ܓ݁ܶܝܪ ܕ݁ܙܰܒ݂ܢܳܐ ܐܶܢܶܝܢ̈ ܆ ܕ݁ܠܳܐ ܡܶܬ݂ܚܰܙܝܳܢ̈
 ܕ݁ܶܝܢ ܕ݁ܰܠܥܳܠܰܡ ܐܶܢܶܝܢ̈ ܀

ܝܳܕ݂ܥܺܝܢܰܢ ܓ݁ܶܝܪ ܕ݁ܶܐܢ ܒ݁ܰܝܬ݁ܰܢ ܕ݁ܒ݂ܰܐܪܥܳܐ ܗܳܢܳܐ ܕ݁ܦ݂ܰܓ݂ܪܳܐ
 ܢܶܫܬ݁ܪܶܐ ܆ ܐܶܠܳܐ ܐܺܝܬ݂ ܠܰܢ ܒ݁ܶܢܝܳܢܳܐ ܕ݁ܡܶܢ ܐܰܠܳܗܳܐ ܇ ܒ݁ܰܝܬ݁ܳܐ ܕ݁ܠܳܐ ܒ݁ܰܥܒ݂ܳܕ݂
 ܐܺܝܕ݂ܰܝܳܐ̈ ܒ݁ܰܫܡܰܝܳܐ ܠܥܳܠܰܡ .

ܐܳܦ݂ ܥܰܠ ܗܳܕ݂ܶܐ ܓ݁ܶܝܪ ܡܶܬ݁ܬ݁ܰܢܚܺܝܢܰܢ ܇ ܘܰܣܘܶܝܢܰܢ ܕ݁ܢܶܠܒ݁ܰܫ
 ܒ݁ܰܝܬ݁ܰܢ ܕ݁ܡܶܢ ܫܡܰܝܳܐ ܆

ܐܶܠܳܐ ܐܳܦ݂ ܡܳܐ ܕ݁ܰܠܒ݂ܶܫܢ ܁ ܢܶܫܬ݁ܟ݂ܰܚ ܠܰܢ ܥܰܪܛܶܠ .

ܟ݁ܰܕ݂ ܐܺܝܬ݂ܰܝܢ ܓ݁ܶܝܪ ܗܳܫܳܐ ܒ݁ܗܳܢܳܐ ܒ݁ܰܝܬ݁ܳܐ ܆ ܡܶܬ݁ܬ݁ܰܢܚܺܝܢܰܢ
 ܡܶܢ ܝܽܘܩܪܶܗ . ܘܠܳܐ ܨܳܒ݂ܶܝܢܰܢ ܠܡܶܫܠܚܶܗ ܆ ܐܶܠܳܐ ܕ݁ܢܶܠܒ݁ܰܫ ܠܥܶܠ ܡܶܢܶܗ ܇
 ܕ݁ܬ݂ܶܬ݂ܒ݁ܠܰܥ ܡܺܝܬ݂ܽܘܬ݂ܶܗ ܒ݁ܚܰܝܶܐ̈ .

ܘܕ݂ܰܡܥܰܬ݁ܶܕ݂ ܠܰܢ ܠܳܗ ܠܗܳܕ݂ܶܐ ܂ ܐܰܠܳܗܳܐ ܗܽܘ . ܗܰܘ ܕ݁ܝܰܗ̱ܒ݂ ܠܰܢ
 ܪܰܗܒ݂ܽܘܢܳܐ ܕ݁ܪܽܘܚܶܗ ܀

ܡܶܛܽܠ ܕ݁ܝܳܕ݂ܥܺܝܢܰܢ ܗܳܟ݂ܺܝܠ ܘܰܡܦ݁ܳܣܺܝܢܰܢ : ܕ݁ܰܟ݂ܡܳܐ
 ܕ݁ܰܒ݂ܦ݂ܰܓ݂ܪܳܐ ܫܪܶܝܢܰܢ ܁ ܥܰܢܺܝܕ݂ܺܝܢܰܢ ܡܶܢ ܡܳܪܰܢ ܆

ܒ݁ܗܰܝܡܳܢܽܘܬ݂ܳܐ ܗܽܘ ܓ݁ܶܝܪ ܡܗܰܠܟ݂ܺܝܢܰܢ ܘܠܳܐ ܒ݁ܰܚܙܳܝܳܐ ܆

ܡܶܛܽܠ ܗܳܢܳܐ ܬ݁ܟ݂ܺܝܠܺܝܢܰܢ ܘܰܡܣܰܘܚܺܝܢܰܢ ܇ ܕ݁ܢܶܥܢܰܕ݂ ܡܶܢ
 ܦ݁ܰܓ݂ܪܳܐ ܂ ܘܢܶܗܘܶܐ ܠܘܳܬ݂ ܡܳܪܰܢ .

ܘܡܶܬ݂ܚܰܦ݁ܛܺܝܢܰܢ ܁ ܕ݁ܶܐܢ ܥܳܢܽܘܕ݂ܶܐ̈ ܚܢܰܢ ܁ ܘܶܐܢ ܥܳܡܽܘܪܶܐ̈ ܆
 ܠܶܗ ܗܘܰܝܢ ܫܳܦ݂ܪܺܝܢ .

ܟ݁ܽܠܰܢ ܓ݁ܶܝܪ ܥܬ݂ܺܝܕ݂ܺܝܢܰܢ ܠܰܡܩܳܡ ܩܕ݂ܳܡ ܒ݁ܺܝܡ ܕ݁ܰܡܫܺܝܚܳܐ ܆
 ܕ݁ܢܶܬ݂ܦ݁ܪܰܥ ܐ̱ܢܳܫ ܐ̱ܢܳܫ ܒ݁ܦ݂ܰܓ݂ܪܶܗ ܡܶܕ݁ܶܡ ܕ݁ܰܥܒ݂ܺܝܕ݂ ܠܶܗ ܇ ܐܶܢ ܕ݁ܛܳܒ݂ ܘܶܐܢ
 ܕ݁ܒ݂ܺܝܫ ܀

ܡܶܛܽܠ ܕ݁ܝܳܕ݂ܥܺܝܢܰܢ ܗܳܟ݂ܺܝܠ ܕ݁ܶܚܠܬ݂ܶܗ ܕ݁ܡܳܪܰܢ ܆ ܠܰܒ݂ܢܰܝܢܳܫܳܐ̈
 ܗܽܘ ܡܦ݁ܺܝܣܺܝܢܰܢ . ܠܰܐܠܳܗܳܐ ܕ݁ܶܝܢ ܓ݁ܠܶܝܢܰܢ . ܣܳܒ݂ܰܪ ܐ̱ܢܳܐ ܕ݁ܶܝܢ ܕ݁ܳܐܦ݂
 ܠܡܰܕ݁ܥܰܝܟ݁ܽܘܢ̈ ܕ݁ܺܝܠܟ݂ܽܘܢ ܓ݁ܠܶܝܢܰܢ .

ܠܳܐ ܗ̱ܘܳܐ ܬ݁ܽܘܒ݂ ܢܰܦ݂ܫܰܢ ܡܫܰܒ݁ܚܺܝܢܰܢ ܠܟ݂ܽܘܢ . ܐܶܠܳܐ ܥܶܠܬ݂ܳܐ
 ܗܽܘ ܝܳܗܒ݁ܺܝܢܰܢ ܠܟ݂ܽܘܢ ܆ ܕ݁ܰܗܘܰܝܬ݁ܽܘܢ ܡܶܫܬ݁ܰܒ݂ܗܪܺܝܢ ܒ݁ܰܢ ܇ ܠܘܳܬ݂ ܗܳܢܽܘܢ
 ܕ݁ܒ݂ܰܐܦ݁ܶܐ̈ ܗ̱ܘ ܡܶܫܬ݁ܰܒ݂ܗܪܺܝܢ ܂ ܘܠܳܐ ܒ݁ܠܶܒ݁ܳܐ .

ܐܶܢ ܓ݁ܶܝܪ ܫܳܛܶܝܢܰܢ ܂ ܠܰܐܠܳܗܳܐ . ܘܶܐܢ ܬ݁ܰܩܢܺܝܢܰܢ ܂ ܠܟ݂ܽܘܢ
 .

ܚܽܘܒ݁ܶܗ ܓ݁ܶܝܪ ܕ݁ܰܡܫܺܝܚܳܐ ܐܳܠܶܨ ܠܰܢ ܆ ܕ݁ܪܳܢܶܝܢܰܢ ܗܳܕ݂ܶܐ .
 ܕ݁ܚܰܕ݂ ܚܠܳܦ݂ ܟ݁ܽܠܢܳܫ ܡܺܝܬ݂ . ܡܳܕ݂ܶܝܢ ܟ݁ܽܠܢܳܫ ܡܺܝܬ݂ ܠܶܗ .

ܘܰܚܠܳܦ݂ ܟ݁ܽܠܢܳܫ ܗܽܘ ܡܺܝܬ݂ ܆ ܕ݁ܰܐܝܠܶܝܢ ܕ݁ܚܰܝܺܝܢ ܠܳܐ
 ܠܢܰܦ݂ܫܗܽܘܢ ܢܺܚܽܘܢ ܇ ܐܶܠܳܐ ܠܗܰܘ ܐܰܝܢܳܐ ܕ݁ܥܰܠ ܐܰܦ݁ܰܝܗܽܘܢ̈ ܡܺܝܬ݂ ܘܩܳܡ .

ܘܡܶܟ݁ܺܝܠ ܚܢܰܢ ܠܐ̱ܢܳܫ ܒ݁ܰܦ݂ܓ݂ܰܪ ܠܳܐ ܝܳܕ݂ܥܺܝܢܰܢ . ܘܶܐܢ ܝܺܕ݂ܰܥܢ
 ܒ݁ܰܦ݂ܓ݂ܰܪ ܠܰܡܫܺܝܚܳܐ ܆ ܐܶܠܳܐ ܡܶܢ ܗܳܫܳܐ ܠܳܐ ܝܳܕ݂ܥܺܝܢܰܢ .

ܟ݁ܽܠ ܡܰܢ ܕ݁ܒ݂ܰܡܫܺܝܚܳܐ ܗܽܘ ܗܳܟ݂ܺܝܠ ܆ ܒ݁ܪܺܝܬ݂ܳܐ ܗܽܘ ܚܕ݂ܰܬ݂ܳܐ .
 ܥܰܬ݁ܺܝܩܳܬ݂ܳܐ̈ ܥܒ݂ܰܪ ܠܗܶܝܢ ܆

ܘܟ݂ܽܠ ܡܶܕ݁ܶܡ ܗܘܳܐ ܚܰܕ݂̱ܬ݂ܳܐ ܡܶܢ ܐܰܠܳܗܳܐ ܇ ܗܰܘ ܕ݁ܪܰܥܝܰܢ ܠܶܗ
 ܒ݁ܰܡܫܺܝܚܳܐ ܇ ܘܝܰܗ̱ܒ݂ ܠܰܢ ܬ݁ܶܫܡܶܫܬ݁ܳܐ ܕ݁ܬ݂ܰܪܥܽܘܬ݂ܳܐ .

ܐܰܠܳܗܳܐ ܗ̱ܘܳܐ ܓ݁ܶܝܪ ܒ݁ܰܡܫܺܝܚܳܐ ܇ ܗܰܘ ܕ݁ܪܰܥܺܝ ܠܥܳܠܡܳܐ ܥܰܡ
 ܪܰܒ݁ܽܘܬ݂ܶܗ . ܘܠܳܐ ܚܫܰܒ݂ ܠܗܽܘܢ ܚܛܳܗܰܝܗܽܘܢ̈ ܇ ܘܣܳܡ ܒ݁ܰܢ ܕ݁ܺܝܠܰܢ ܡܶܠܬ݂ܳܐ
 ܕ݁ܬ݂ܰܪܥܽܘܬ݂ܳܐ .

ܐܺܝܙܓ݁ܰܕ݁ܶܐ̈ ܚܢܰܢ ܗܳܟ݂ܺܝܠ ܚܠܳܦ݂ ܡܫܺܝܚܳܐ . ܘܰܐܝܟ݂ ܗܰܘ
 ܕ݁ܰܐܠܳܗܳܐ ܒ݁ܳܥܶܐ ܡܶܢܟ݂ܽܘܢ ܒ݁ܺܐܝܕ݂ܰܢ ܆ ܚܠܳܦ݂ ܡܫܺܝܚܳܐ ܗܳܟ݂ܺܝܠ ܒ݁ܳܥܶܝܢܰܢ ܂
 ܐܶܬ݂ܪܰܥܰܘ ܠܰܐܠܳܗܳܐ .

ܗܰܘ ܓ݁ܶܝܪ ܕ݁ܠܳܐ ܝܳܕ݂ܰܥ ܗ̱ܘܳܐ ܚܛܺܝܬ݂ܳܐ ܆ ܡܶܛܽܠܳܬ݂ܟ݂ܽܘܢ
 ܚܛܺܝܬ݂ܳܐ ܥܰܒ݂ܕ݁ܶܗ ܇ ܕ݁ܰܚܢܰܢ ܢܶܗܘܶܐ ܒ݁ܶܗ ܙܰܕ݁ܺܝܩܽܘܬ݂ܳܐ ܕ݁ܰܐܠܳܗܳܐ ܀

ܘܰܐܝܟ݂ ܡܥܰܕ݁ܪܳܢܶܐ̈ ܂ ܒ݁ܳܥܶܝܢܰܢ ܡܶܢܟ݂ܽܘܢ ܆ ܕ݁ܠܳܐ ܬ݁ܶܣܬ݁ܰܪܰܩ
 ܒ݁ܟ݂ܽܘܢ ܛܰܝܒ݁ܽܘܬ݂ܳܐ ܕ݁ܰܐܠܳܗܳܐ ܕ݁ܩܰܒ݁ܶܠܬ݁ܽܘܢ .

ܐܶܡܰܪ ܓ݁ܶܝܪ ܂ ܕ݁ܰܒ݂ܙܰܒ݂ܢܳܐ ܡܩܰܒ݁ܠܳܐ ܥܢܺܝܬ݂ܳܟ݂ ܆ ܘܰܒ݂ܝܰܘܡܳܐ
 ܕ݁ܚܰܝܶܐ̈ ܥܰܕ݁ܰܪܬ݁ܳܟ݂ . ܗܳܐ ܗܳܫܳܐ ܙܰܒ݂ܢܳܐ ܡܩܰܒ݁ܠܳܐ . ܘܗܳܐ ܗܳܫܳܐ ܝܰܘܡܳܐ ܕ݁ܚܰܝܶܐ̈
 .

ܠܡܳܐ ܒ݁ܡܶܕ݁ܶܡ ܬ݁ܶܬ݁ܠܽܘܢ ܠܐ̱ܢܳܫ ܥܶܠܬ݂ܳܐ ܕ݁ܬ݂ܽܘܩܰܠܬ݂ܳܐ ܇ ܕ݁ܠܳܐ
 ܢܶܗܘܶܐ ܡܽܘܡܳܐ ܒ݁ܬ݂ܶܫܡܶܫܬ݁ܰܢ .

ܐܶܠܳܐ ܒ݁ܟ݂ܽܠ ܡܶܕ݁ܶܡ ܢܚܰܘܶܐ ܢܰܦ݂ܫܰܢ ܆ ܕ݁ܰܡܫܰܡܫܳܢܶܐ̈ ܚܢܰܢ
 ܕ݁ܰܐܠܳܗܳܐ . ܒ݁ܰܡܣܰܝܒ݁ܪܳܢܽܘܬ݂ܳܐ ܣܰܓ݁ܺܝܐܬ݂ܳܐ . ܒ݁ܽܐܘܠܨܳܢܶܐ̈ . ܒ݁ܰܐܢܰܢܩܰܣ̈ .
 ܒ݁ܰܚܒ݂ܽܘܫܝܶܐ̈ .

ܒ݁ܢܶܓ݂ܕ݁ܶܐ̈ . ܒ݁ܰܐܣܽܘܪܶܐ̈ . ܒ݁ܰܫܓ݂ܽܘܫܝܶܐ̈ . ܒ݁ܠܶܐܘܽܬ݂ܳܐ .
 ܒ݁ܫܰܗܪܳܐ . ܒ݁ܨܰܘܡܳܐ .

ܒ݁ܕ݂ܰܟ݂ܝܽܘܬ݂ܳܐ . ܒ݁ܺܝܕ݂ܰܥܬ݂ܳܐ . ܒ݁ܢܰܓ݁ܺܝܪܽܘܬ݂ ܪܽܘܚܳܐ .
 ܒ݁ܒ݂ܰܣܺܝܡܽܘܬ݂ܳܐ . ܒ݁ܪܽܘܚܳܐ ܕ݁ܩܽܘܕ݂ܫܳܐ . ܒ݁ܚܽܘܒ݁ܳܐ ܕ݁ܠܳܐ ܢܶܟ݂ܠܳܐ .

ܒ݁ܡܶܠܬ݂ܳܐ ܕ݁ܩܽܘܫܬ݁ܳܐ . ܒ݁ܚܰܝܠܳܐ ܕ݁ܰܐܠܳܗܳܐ . ܒ݁ܙܰܝܢܳܐ
 ܕ݁ܙܰܕ݁ܺܝܩܽܘܬ݂ܳܐ ܕ݁ܰܒ݂ܝܰܡܺܝܢܳܐ ܘܰܒ݂ܣܶܡܳܠܳܐ .

ܒ݁ܫܽܘܒ݂ܚܳܐ ܘܰܒ݂ܨܰܥܪܳܐ . ܒ݁ܩܽܘܠܳܣܳܐ ܘܰܒ݂ܓ݂ܽܘܢܳܝܳܐ . ܐܰܝܟ݂
 ܡܰܛܥܝܳܢܶܐ̈ ܂ ܘܫܰܪܺܝܪܶܐ̈ .

ܐܰܝܟ݂ ܠܳܐ ܝܺܕ݂ܺܝܥܶܐ̈ ܂ ܘܺܝܕ݂ܺܝܥܺܝܢܰܢ . ܐܰܝܟ݂ ܡܺܝܬ݂ܺܝܢܰܢ ܂
 ܘܗܳܐ ܚܰܝܺܝܢ ܚ̱ܢܰܢ . ܐܰܝܟ݂ ܕ݁ܡܶܬ݂ܪܕ݂ܶܝܢܰܢ ܂ ܘܠܳܐ ܡܳܝܬ݁ܺܝܢܰܢ .

ܐܰܝܟ݂ ܕ݁ܟ݂ܰܪܝܳܐ ܠܰܢ ܂ ܘܰܒ݂ܟ݂ܽܠܙܒ݂ܰܢ ܚܳܕ݂ܶܝܢܰܢ . ܐܰܝܟ݂
 ܡܶܣܟ݁ܺܢܶܐ̈ ܂ ܘܰܠܣܰܓ݁ܺܝܶܐܐ̈ ܡܰܥܬ݁ܪܺܝܢܰܢ . ܐܰܝܟ݂ ܕ݁ܡܶܕ݁ܶܡ ܠܰܝܬ݁ ܠܰܢ ܂ ܘܟ݂ܽܠ ܡܶܕ݁ܶܡ
 ܐܰܚܺܝܕ݂ܺܝܢܰܢ ܀

ܦ݁ܽܘܡܰܢ ܦ݁ܬ݂ܺܝܚ ܗ̱ܽܘ ܠܘܳܬ݂ܟ݂ܽܘܢ ܩܳܘܪܺܢܬ݂ܳܝܶܐ̈ ܆ ܘܠܶܒ݁ܰܢ
 ܪܘܺܝܚ .

ܠܳܐ ܐܰܠܺܝܨܺܝܬ݁ܽܘܢ ܒ݁ܰܢ ܆ ܐܰܠܺܝܨܺܝܬ݁ܽܘܢ ܕ݁ܶܝܢ ܒ݁ܪܰܚܡܰܝܟ݁ܽܘܢ̈
 .

ܐܰܝܟ݂ ܕ݁ܠܰܒ݂ܢܰܝܳܐ̈ ܕ݁ܶܝܢ ܐܳܡܰܪ ܐ̱ܢܳܐ . ܦ݁ܽܘܪܥܽܘܢܝ ܚܽܘܒ݂ܠܝ
 ܕ݁ܰܠܘܳܬ݂ܟ݂ܽܘܢ ܆ ܘܪܰܘܰܚܘ ܚܽܘܒ݁ܟ݂ܽܘܢ ܠܘܳܬ݂ܝ .

ܘܠܳܐ ܬ݁ܶܗܘܽܘܢ ܒ݁ܢܰܝ̈ ܙܰܘܓ݁ܳܐ ܠܰܐܝܠܶܝܢ ܕ݁ܠܳܐ ܡܗܰܝܡܢܺܝܢ .
 ܐܰܝܕ݂ܳܐ ܓ݁ܶܝܪ ܫܰܘܬ݁ܳܦ݂ܽܘܬ݂ܳܐ ܐܺܝܬ݂ ܠܙܰܕ݁ܺܝܩܽܘܬ݂ܳܐ ܥܰܡ ܥܰܘܠܳܐ . ܐܰܘ ܐܰܝܢܳܐ
 ܚܽܘܠܛܳܢܳܐ ܐܺܝܬ݂ ܠܢܰܗܺܝܪܳܐ ܥܰܡ ܚܶܫܽܘܟ݂ܳܐ .

ܐܰܘ ܐܰܝܕ݂ܳܐ ܫܰܠܡܽܘܬ݂ܳܐ ܐܺܝܬ݂ ܠܰܡܫܺܝܚܳܐ ܥܰܡ ܣܳܛܳܢܳܐ . ܐܰܘ
 ܐܰܝܕ݂ܳܐ ܡܢܳܬ݂ܳܐ ܐܺܝܬ݂ ܠܕ݂ܰܡܗܰܝܡܶܢ ܥܰܡ ܕ݁ܠܳܐ ܡܗܰܝܡܶܢ .

ܐܰܝܕ݂ܳܐ ܕ݁ܶܝܢ ܐܰܘܝܽܘܬ݂ܳܐ ܐܺܝܬ݂ ܠܗܰܝܟ݁ܠܶܗ ܕ݁ܰܐܠܳܗܳܐ ܥܰܡ
 ܕ݁ܫܺܐܕ݂ܶܐ̈ . ܐܰܢ̱ܬ݁ܽܘܢ ܕ݁ܶܝܢ ܗܰܝܟ݁ܠܶܗ ܐܰܢ̱ܬ݁ܽܘܢ ܕ݁ܰܐܠܳܗܳܐ ܚܰܝܳܐ ܆ ܐܰܝܟ݁ܰܢܳܐ
 ܕ݁ܰܐܡܺܝܪ ܇ ܕ݁ܶܐܥܡܰܪ ܒ݁ܗܽܘܢ ܂ ܘܶܐܗܰܠܶܟ݂ ܒ݁ܗܽܘܢ . ܘܶܐܗܘܶܐ ܐܰܠܳܗܗܽܘܢ ܂ ܘܗܶܢܽܘܢ
 ܢܶܗܘܽܘܢ ܠܺܝ ܥܰܡܳܐ .

ܡܶܛܽܠ ܗܳܢܳܐ ܦ݁ܽܘܩܘ ܡܶܢ ܒ݁ܰܝܢܳܬ݂ܗܽܘܢ ܆ ܘܶܐܬ݂ܦ݁ܰܪ̱ܫܘ ܡܶܢܗܽܘܢ ܂
 ܐܳܡܰܪ ܡܳܪܝܳܐ ܇ ܘܰܠܛܰܡܶܐܐ̈ ܠܳܐ ܬ݁ܶܬ݂ܩܰܪܒ݂ܽܘܢ ܂ ܘܶܐܢܳܐ ܐܶܩܰܒ݁ܶܠܟ݂ܽܘܢ .

ܘܶܐܗܘܶܐ ܠܟ݂ܽܘܢ ܠܰܐܒ݂ܳܐ ܆ ܘܰܐܢ̱ܬ݁ܽܘܢ ܬ݁ܶܗܘܽܘܢ ܠܺܝ ܠܰܒ݂ܢܰܝܳܐ̈
 ܘܠܰܒ݂ܢܳܬ݂ܳܐ̈ ܇ ܐܳܡܰܪ ܡܳܪܝܳܐ ܕ݁ܟ݂ܽܠ ܐܰܚܺܝܕ݂ ܀.܀.܀܀

ܡܶܛܽܠ ܕ݁ܺܐܝܬ݂ ܠܰܢ ܗܳܟ݂ܺܝܠ ܗܳܠܶܝܢ ܡܽܘܠܟ݁ܳܢܶܐ̈ ܚܰܒ݁ܺܝܒ݂ܝ ܆
 ܢܕ݂ܰܟ݁ܶܐ ܢܰܦ݂ܫܰܢ ܡܶܢ ܟ݁ܽܠܳܗ ܛܰܡܐܘܽܬ݂ܳܐ ܕ݁ܒ݂ܶܣܪܳܐ ܘܰܕ݂ܪܽܘܚܳܐ ܇ ܘܢܶܦ݂ܠܽܘܚ
 ܩܰܕ݁ܺܝܫܽܘܬ݂ܳܐ ܒ݁ܕ݂ܶܚܠܬ݂ܳܐ ܕ݁ܰܐܠܳܗܳܐ .

ܣܰܝܒ݁ܰܪܽܘܢ ܐܰܚܰܝܢ̈ ܆ ܒ݁ܐ̱ܢܳܫ ܠܳܐ ܐܰܥܘܶܠܢ ܁ ܠܐ̱ܢܳܫ ܠܳܐ ܚܰܒ݁ܶܠܢ
 ܂ ܠܐ̱ܢܳܫ ܠܳܐ ܥܠܰܒ݂ܢ .

ܠܳܐ ܗ̱ܘܳܐ ܠܰܡܚܰܝܳܒ݂ܽܘܬ݂ܟ݂ܽܘܢ ܐܳܡܰܪ ܐ̱ܢܳܐ . ܩܰܕ݁ܡܶܬ݂ ܓ݁ܶܝܪ
 ܐܶܡܪܶܬ݂ ܂ ܕ݁ܰܒ݂ܠܶܒ݁ܰܢ ܐܰܢ̱ܬ݁ܽܘܢ ܠܰܡܡܳܬ݂ ܐܰܟ݂ܚܕ݂ܳܐ ܂ ܘܰܠܡܶܚܳܐ .

ܦ݁ܰܪܶܗ̱ܣܺܝܰܐ ܣܰܓ݁ܺܝܐܬ݂ܳܐ ܐܺܝܬ݂ ܠܺܝ ܠܘܳܬ݂ܟ݂ܽܘܢ . ܘܣܰܓ݁ܺܝ ܐܺܝܬ݂
 ܠܺܝ ܒ݁ܟ݂ܽܘܢ ܫܽܘܒ݂ܗܳܪܳܐ . ܘܰܡܠܶܐ ܐ̱ܢܳܐ ܒ݁ܽܘܝܳܐܳܐ . ܘܣܽܘܓ݂ܳܐܐ ܡܶܬ݂ܝܰܬ݁ܪܳܐ ܒ݁ܺܝ
 ܚܰܕ݂ܽܘܬ݂ܳܐ ܒ݁ܟ݂ܽܠܗܽܘܢ ܐܽܘܠܨܳܢܰܝ̈ .

ܐܳܦ݂ ܡܶܢ ܕ݁ܶܐܬ݂ܰܝܢ ܓ݁ܶܝܪ ܠܡܰܩܶܕ݂ܳܘܢܳܝܶܐ̈ ܆ ܐܳܦ݂ܠܳܐ ܚܰܕ݂ ܢܝܳܚ
 ܗܘܳܐ ܠܦ݂ܰܓ݂ܪܰܢ ܆ ܐܶܠܳܐ ܒ݁ܟ݂ܽܠ ܡܶܕ݁ܶܡ ܐܶܬ݂ܶܐܠܶܨܢ ܇ ܡܶܢ ܠܒ݂ܰܪ ܩܪܳܒ݂ܳܐ ܂ ܘܡܶܢ ܠܓ݂ܰܘ
 ܕ݁ܶܚܠܬ݂ܳܐ .

ܐܶܠܳܐ ܐܰܠܳܗܳܐ ܂ ܗܰܘ ܕ݁ܰܡܒ݂ܰܝܰܐ ܠܡܰܟ݁ܺܝܟ݂ܶܐ̈ ܆ ܒ݁ܰܝܰܐܢ
 ܒ݁ܡܶܐܬ݂ܺܝܬ݂ܶܗ ܕ݁ܛܺܛܳܘܣ .

ܘܠܳܐ ܒ݁ܰܠܚܽܘܕ݂ ܒ݁ܡܶܐܬ݂ܺܝܬ݂ܶܗ ܆ ܐܶܠܳܐ ܐܳܦ݂ ܒ݁ܰܢܝܳܚܶܗ ܗܰܘ
 ܕ݁ܶܐܬ݁ܢܺܝܚ ܒ݁ܟ݂ܽܘܢ . ܣܰܒ݁ܪܰܢ ܓ݁ܶܝܪ ܥܰܠ ܚܽܘܒ݁ܟ݂ܽܘܢ ܕ݁ܰܠܘܳܬ݂ܰܢ ܆ ܘܥܰܠ ܐܶܒ݂ܠܟ݂ܽܘܢ
 ܘܰܛܢܳܢܟ݂ܽܘܢ ܕ݁ܥܰܠ ܐܰܦ݁ܰܝܢ̈ . ܘܟ݂ܰܕ݂ ܫܶܡܥܶܬ݂ ܆ ܚܰܕ݂ܽܘܬ݂ܳܐ ܣܰܓ݁ܺܝܐܬ݂ܳܐ ܗܘܳܬ݂ ܠܺܝ
 .

ܕ݁ܳܐܦ݂ܶܢ ܐܰܟ݂ܪܺܝܬ݂ ܠܟ݂ܽܘܢ ܒ݁ܶܐܓ݁ܰܪܬ݁ܳܐ ܆ ܠܳܐ ܬ݁ܳܘܝܳܐ ܠܺܝ
 ܢܰܦ݂ܫܝ ܆ ܐܳܦ݂ܶܢ ܬ݁ܳܘܝܳܐ ܗ̱ܘܳܬ݂ . ܚܳܙܶܐ ܐ̱ܢܳܐ ܓ݁ܶܝܪ ܕ݁ܗܺܝ ܐܶܓ݁ܰܪܬ݁ܳܐ ܂ ܐܳܦ݂ܶܢ
 ܕ݁ܫܳܥܬ݂ܳܐ ܐܰܟ݂ܪܝܰܬ݂ ܠܟ݂ܽܘܢ ܆

ܐܶܠܳܐ ܚܰܕ݂ܽܘܬ݂ܳܐ ܣܰܓ݁ܺܝܐܬ݂ܳܐ ܥܶܒ݂ܕ݁ܰܬ݂ ܠܺܝ . ܠܳܐ ܥܰܠ
 ܕ݁ܟ݂ܶܪܝܰܬ݂ ܠܟ݂ܽܘܢ ܆ ܐܶܠܳܐ ܡܶܛܽܠ ܕ݁ܟ݂ܰܪܝܽܘܬ݂ܟ݂ܽܘܢ ܠܰܬ݂ܝܳܒ݂ܽܘܬ݂ܳܐ ܐܰܝܬ݁ܝܰܬ݂ܟ݂ܽܘܢ .
 ܟ݁ܶܪܝܰܬ݂ ܠܟ݂ܽܘܢ ܓ݁ܶܝܪ ܒ݁ܕ݂ܰܐܠܳܗܳܐ ܆ ܐܰܝܟ݁ܰܢܳܐ ܕ݁ܰܒ݂ܡܶܕ݁ܶܡ ܠܳܐ ܬ݁ܶܚܣܪܽܘܢ ܡܶܢܰܢ
 .

ܟ݁ܰܪܝܽܘܬ݂ܳܐ ܓ݁ܶܝܪ ܕ݁ܡܶܛܽܠ ܐܰܠܳܗܳܐ ܂ ܬ݁ܘܳܬ݂ ܢܰܦ݂ܫܳܐ ܥܳܒ݂ܕ݁ܳܐ
 ܕ݁ܠܳܐ ܗܳܦ݂ܟ݁ܳܐ ܂ ܘܡܰܦ݂ܢܝܳܐ ܠܚܰܝܶܐ̈ ܆ ܟ݁ܰܪܝܽܘܬ݂ܳܐ ܕ݁ܶܝܢ ܕ݁ܥܳܠܡܳܐ ܡܰܘܬ݁ܳܐ ܗܽܘ
 ܥܳܒ݂ܕ݁ܳܐ .

ܗܳܐ ܓ݁ܶܝܪ ܗܺܝ ܗܳܕ݂ܶܐ ܕ݁ܶܐܬ݁ܬ݁ܥܺܝܩܬ݁ܽܘܢ ܡܶܛܽܠ ܐܰܠܳܗܳܐ ܆ ܟ݁ܡܳܐ
 ܐܰܥܒ݁ܕ݂ܰܬ݂ ܒ݁ܟ݂ܽܘܢ ܚܦ݂ܺܝܛܽܘܬ݂ܳܐ ܂ ܘܡܰܦ݁ܰܩ ܒ݁ܪܽܘܚܳܐ ܂ ܘܪܽܘܓ݂ܙܳܐ ܂ ܘܕ݂ܶܚܠܬ݂ܳܐ ܂
 ܘܚܽܘܒ݁ܳܐ ܂ ܘܰܛܢܳܢܳܐ ܂ ܘܰܬ݂ܒ݂ܰܥܬ݂ܳܐ . ܘܰܒ݂ܟ݂ܽܠܡܶܕ݁ܶܡ ܚܰܘܺܝܬ݁ܽܘܢ ܢܰܦ݂ܫܟ݂ܽܘܢ ܆
 ܕ݁ܰܕ݂ܟ݂ܶܝܢ ܐܢ̱ܬ݁ܽܘܢ ܒ݁ܳܗ ܒ݁ܰܨܒ݂ܽܘܬ݂ܳܐ .

ܬ݁ܶܗܘܶܐ ܕ݁ܶܝܢ ܗܳܕ݂ܶܐ ܕ݁ܟ݂ܶܬ݂ܒ݁ܶܬ݂ ܠܟ݂ܽܘܢ ܇ ܕ݁ܠܳܐ ܗ̱ܘܳܐ ܡܶܛܽܠ
 ܡܰܣܟ݁ܠܳܢܳܐ ܇ ܐܳܦ݂ ܠܳܐ ܡܶܛܽܠ ܗܰܘ ܡܰܢ ܕ݁ܡܰܣܟ݁ܰܠ ܒ݁ܶܗ ܆ ܐܶܠܳܐ ܡܶܛܽܠ ܕ݁ܬ݂ܶܬ݂ܺܝܕ݂ܰܥ
 ܩܕ݂ܳܡ ܐܰܠܳܗܳܐ ܚܦ݂ܺܝܛܽܘܬ݂ܟ݂ܽܘܢ ܕ݁ܡܶܛܽܠܳܬ݂ܰܢ .

ܡܶܛܽܠ ܗܳܢܳܐ ܐܶܬ݂ܒ݁ܰܝܰܐܢ . ܘܥܰܡ ܒ݁ܽܘܝܳܐܰܢ ܝܰܬ݁ܺܝܪܳܐܝܺܬ݂
 ܚܕ݂ܺܝܢ ܒ݁ܚܰܕ݂ܽܘܬ݂ܶܗ ܕ݁ܛܺܛܳܘܣ ܆ ܕ݁ܶܐܬ݁ܢܺܝܚܰܬ݂ ܪܽܘܚܶܗ ܥܰܡ ܟ݁ܽܠܟ݂ܽܘܢ .

ܕ݁ܰܒ݂ܡܶܕ݁ܶܡ ܕ݁ܶܐܫܬ݁ܰܒ݂ܗܪܶܬ݂ ܠܶܗ ܥܰܠ ܐܰܦ݁ܰܝܟ݁ܽܘܢ̈ ܂ ܠܳܐ
 ܒ݁ܶܗܬ݁ܶܬ݂ . ܐܶܠܳܐ ܐܰܝܟ݂ ܕ݁ܟ݂ܽܠ ܡܶܕ݁ܶܡ ܩܽܘܫܬ݁ܳܐ ܡܰܠܶܠܢ ܥܰܡܟ݂ܽܘܢ ܆ ܗܳܟ݂ܰܢܳܐ ܐܳܦ݂
 ܫܽܘܒ݂ܗܳܪܰܢ ܕ݁ܰܠܘܳܬ݂ ܛܺܛܳܘܣ ܒ݁ܩܽܘܫܬ݁ܳܐ ܐܶܫܬ݁ܟ݂ܰܚ .

ܐܳܦ݂ ܪܰܚܡܰܘܗ̱ܝ̈ ܝܰܬ݁ܺܝܪܳܐܝܺܬ݂ ܣܓ݂ܺܝܘ ܥܠܰܝܟ݁ܽܘܢ ܆ ܟ݁ܰܕ݂
 ܡܶܬ݁ܕ݁ܟ݂ܰܪ ܡܶܫܬ݁ܰܡܥܳܢܽܘܬ݂ܳܐ ܕ݁ܟ݂ܽܠܟ݂ܽܘܢ ܇ ܕ݁ܰܒ݂ܕ݂ܶܚܠܬ݂ܳܐ ܘܒ݂ܰܪܬ݂ܺܝܬ݂ܳܐ
 ܩܰܒ݁ܶܠܬ݁ܽܘܢܳܝܗ̱ܝ .

ܚܳܕ݂ܶܐ ܐ̱ܢܳܐ ܕ݁ܰܒ݂ܟ݂ܽܠ ܡܶܕ݁ܶܡ ܬ݁ܟ݂ܺܝܠ ܐ̱ܢܳܐ ܥܠܰܝܟ݁ܽܘܢ ܀

ܡܰܘܕ݁ܥܺܝܢܰܢ ܠܟ݂ܽܘܢ ܕ݁ܶܝܢ ܐܰܚܰܝܢ̈ ܆ ܛܰܝܒ݁ܽܘܬ݂ܶܗ ܕ݁ܰܐܠܳܗܳܐ
 ܕ݁ܶܐܬ݂ܝܰܗܒ݁ܰܬ݂ ܒ݁ܥܺܕ݂ܳܬ݂ܳܐ̈ ܕ݁ܡܰܩܶܕ݂ܳܘܢܳܝܶܐ̈ .

ܕ݁ܰܒ݂ܒ݂ܽܘܩܝܳܐ ܣܰܓ݁ܺܝܳܐܐ ܕ݁ܽܐܘܠܨܳܢܗܽܘܢ ܂ ܝܰܬ݁ܺܝܪܽܘܬ݂ܳܐ ܗܘܳܬ݂
 ܠܚܰܕ݂ܘܰܬ݂ܗܽܘܢ ܆ ܘܥܽܘܡܩܳܐ ܕ݁ܡܶܣܟ݁ܺܢܽܘܬ݂ܗܽܘܢ ܐܶܬ݂ܝܰܬ݁ܰܪ ܒ݁ܥܽܘܬ݂ܪܳܐ
 ܕ݁ܰܦ݂ܫܺܝܛܽܘܬ݂ܗܽܘܢ .

ܣܳܗܶܕ݂ ܐ̱ܢܳܐ ܓ݁ܶܝܪ ܕ݁ܰܐܝܟ݂ ܚܰܝܠܗܽܘܢ ܘܝܰܬ݁ܺܝܪ ܡܶܢ ܚܰܝܠܗܽܘܢ ܆
 ܒ݁ܨܶܒ݂ܝܳܢ ܢܰܦ݂ܫܗܽܘ

ܒ݁ܥܰܘ ܡܶܢܰܢ ܒ݁ܒ݂ܳܥܽܘܬ݂ܳܐ ܣܰܓ݁ܺܝܐܬ݂ܳܐ ܇ ܕ݁ܢܶܫܬ݁ܰܘܬ݁ܦ݂ܽܘܢ
 ܒ݁ܛܰܝܒ݁ܽܘܬ݂ܳܐ ܕ݁ܬ݂ܶܫܡܶܫܬ݁ܳܐ ܕ݁ܩܰܕ݁ܺܝܫܶܐ̈ .

ܘܠܳܐ ܐܰܝܟ݂ ܡܳܐ ܕ݁ܣܳܒ݂ܪܺܝܢ ܗ̱ܘܰܝܢ ܆ ܐܶܠܳܐ ܢܰܦ݂ܫܗܽܘܢ ܐܰܫܠܶܡܘ
 ܠܽܘܩܕ݂ܰܡ ܠܡܳܪܰܢ . ܘܳܐܦ݂ ܠܰܢ ܒ݁ܨܶܒ݂ܝܳܢܶܗ ܕ݁ܰܐܠܳܗܳܐ .

ܕ݁ܰܚܢܰܢ ܢܶܒ݂ܥܶܐ ܡܶܢ ܛܺܛܳܘܣ ܆ ܕ݁ܰܐܝܟ݂ ܕ݁ܫܰܪܺܝ ܂ ܗܳܟ݂ܰܢܳܐ
 ܢܫܰܠܶܡ ܒ݁ܟ݂ܽܘܢ ܐܳܦ݂ ܛܰܝܒ݁ܽܘܬ݂ܳܐ ܗܳܕ݂ܶܐ .

ܐܶܠܳܐ ܐܰܝܟ݁ܰܢܳܐ ܕ݁ܰܒ݂ܟ݂ܽܠܡܶܕ݁ܶܡ ܡܶܬ݂ܝܰܬ݁ܪܺܝܢ ܐܢ̱ܬ݁ܽܘܢ
 ܒ݁ܗܰܝܡܳܢܽܘܬ݂ܳܐ ܁ ܘܰܒ݂ܡܶܠܬ݂ܳܐ ܂ ܘܒ݂ܺܝܕ݂ܰܥܬ݂ܳܐ ܂ ܘܰܒ݂ܟ݂ܽܠ ܚܦ݂ܺܝܛܘ ܂ ܘܰܒ݂ܚܽܘܒ݁ܰܢ
 ܕ݁ܰܠܘܳܬ݂ܟ݂ܽܘܢ ܆ ܗܳܟ݂ܰܢܳܐ ܐܳܦ݂ ܒ݁ܗܳܕ݂ܶܐ ܛܰܝܒ݁ܽܘܬ݂ܳܐ ܬ݁ܶܬ݂ܝܰܬ݁ܪܽܘܢ .

ܠܳܐ ܗ̱ܘܳܐ ܡܶܦ݂ܩܰܕ݂ ܦ݁ܳܩܶܕ݂ ܐ̱ܢܳܐ ܠܟ݂ܽܘܢ ܆ ܐܶܠܳܐ
 ܒ݁ܰܚܦ݂ܺܝܛܽܘܬ݂ܳܐ ܕ݁ܚܰܒ݂ܪܰܝܟ݁ܽܘܢ̈ ܂ ܫܪܳܪܳܐ ܕ݁ܚܽܘܒ݁ܟ݂ܽܘܢ ܡܢܰܣܶܐ ܐ̱ܢܳܐ .

ܝܳܕ݂ܥܺܝܢ ܐܢ̱ܬ݁ܽܘܢ ܓ݁ܶܝܪ ܛܰܝܒ݁ܽܘܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇
 ܕ݁ܡܶܛܽܠܳܬ݂ܟ݂ܽܘܢ ܐܶܬ݂ܡܰܣܟ݁ܰܢ ܁ ܟ݁ܰܕ݂ ܐܺܝܬ݂ܰܘܗ̱ܝ ܥܰܬ݁ܺܝܪܳܐ ܆ ܕ݁ܰܐܢ̱ܬ݁ܽܘܢ
 ܒ݁ܡܶܣܟ݁ܺܢܽܘܬ݂ܶܗ ܬ݁ܶܥܬ݁ܪܽܘܢ .

ܡܶܡܠܰܟ݂ ܕ݁ܶܝܢ ܡܳܠܶܟ݂ ܐ̱ܢܳܐ ܠܟ݂ܽܘܢ ܗܳܕ݂ܶܐ ܕ݁ܰܡܥܰܕ݁ܪܳܐ ܠܟ݂ܽܘܢ
 ܆ ܡܶܛܽܠ ܕ݁ܡܶܢ ܐܶܫܬ݁ܩܰܕ݂ܝ ܫܰܪܺܝܬ݁ܽܘܢ ܇ ܠܰܘ ܠܡܶܨܒ݁ܳܐ ܒ݁ܰܠܚܽܘܕ݂ ܂ ܐܶܠܳܐ ܐܳܦ݂
 ܠܡܶܥܒ݁ܰܕ݂ .

ܗܳܫܳܐ ܕ݁ܶܝܢ ܫܰܠܶܡܘ ܒ݁ܰܥܒ݂ܳܕ݂ܳܐ ܗܰܘ ܡܶܕ݁ܶܡ ܕ݁ܰܨܒ݂ܰܝܬ݁ܽܘܢ .
 ܕ݁ܰܐܝܟ݁ܰܢܳܐ ܕ݁ܰܗܘܳܐ ܠܟ݂ܽܘܢ ܣܽܘܘܳܚܳܐ ܠܡܶܨܒ݁ܳܐ ܆ ܗܳܟ݂ܰܢܳܐ ܒ݁ܰܥܒ݂ܳܕ݂ܳܐ ܬ݁ܫܰܠܡܽܘܢ
 ܡܶܢ ܡܳܐ ܕ݁ܺܐܝܬ݂ ܠܟ݂ܽܘܢ .

ܐܶܢ ܓ݁ܶܝܪ ܨܶܒ݂ܝܳܢܳܐ ܐܺܝܬ݂ܰܘܗ̱ܝ ܆ ܐܰܝܟ݂ ܡܳܐ ܕ݁ܺܐܝܬ݂ ܠܶܗ ܂
 ܗܳܟ݂ܘܳܬ݂ ܡܶܬ݂ܩܰܒ݁ܰܠ ܇ ܠܳܐ ܗ̱ܘܳܐ ܐܰܝܟ݂ ܡܳܐ ܕ݁ܠܰܝܬ݁ ܠܶܗ .

ܠܳܐ ܗ̱ܘܳܐ ܓ݁ܶܝܪ ܕ݁ܠܰܐ̱ܚܪܳܢܶܐ̈ ܬ݁ܶܗܘܶܐ ܪܘܳܚܬ݁ܳܐ ܘܰܠܟ݂ܽܘܢ
 ܐܽܘܠܨܳܢܳܐ ܆

ܐܶܠܳܐ ܒ݁ܫܰܘܝܽܘܬ݂ܳܐ ܗܘܰܘ ܒ݁ܙܰܒ݂ܢܳܐ ܗܳܢܳܐ ܇ ܕ݁ܝܰܬ݁ܺܝܪܽܘܬ݂ܟ݂ܽܘܢ
 ܕ݁ܺܝܠܟ݂ܽܘܢ ܬ݁ܶܗܘܶܐ ܠܚܰܣܺܝܪܽܘܬ݂ܗܽܘܢ ܕ݁ܗܳܠܶܝܢ . ܕ݁ܳܐܦ݂ ܝܰܬ݁ܺܝܪܽܘܬ݂ܗܽܘܢ ܕ݁ܗܳܢܽܘܢ
 ܬ݁ܶܗܘܶܐ ܠܚܰܣܺܝܪܽܘܬ݂ܟ݂ܽܘܢ ܕ݁ܺܝܠܟ݂ܽܘܢ . ܕ݁ܬ݂ܶܗܘܶܐ ܫܰܘܝܽܘܬ݂ܳܐ .

ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܗܰܘ ܕ݁ܰܐܣܓ݁ܺܝ ܫܩܰܠ ܂ ܠܳܐ ܐܶܬ݂ܝܰܬ݁ܰܪ
 ܠܶܗ . ܘܗܰܘ ܕ݁ܩܰܠܺܝܠ ܫܩܰܠ ܂ ܠܳܐ ܐܶܬ݂ܒ݁ܰܨܰܪ ܠܶܗ .

ܛܰܝܒ݁ܽܘ ܕ݁ܶܝܢ ܠܰܐܠܳܗܳܐ ܕ݁ܝܰܗܒ݁ܳܗ ܚܦ݂ܺܝܛܽܘܬ݂ܳܐ ܗܳܕ݂ܶܐ
 ܚܠܳܦ݂ܰܝܟ݁ܽܘܢ ܒ݁ܠܶܒ݁ܶܗ ܕ݁ܛܺܛܳܘܣ .

ܒ݁ܳܥܽܘܬ݂ܰܢ ܓ݁ܶܝܪ ܩܰܒ݁ܶܠ . ܘܡܶܛܽܠ ܕ݁ܛܳܒ݂ ܒ݁ܛܺܝܠ ܠܶܗ ܆ ܡܶܢ
 ܨܶܒ݂ܝܳܢܶܗ ܢܦ݂ܰܩ ܨܶܐܕ݂ܰܝܟ݁ܽܘܢ .

ܫܰܕ݁ܰܪܢ ܕ݁ܶܝܢ ܥܰܡܶܗ ܠܰܐܚܽܘܢ ܆ ܐܰܝܢܳܐ ܕ݁ܬ݂ܶܫܒ݁ܽܘܚܬ݁ܶܗ
 ܒ݁ܶܐܘܰܢܓ݁ܶܠܺܝܳܘܢ ܂ ܒ݁ܟ݂ܽܠܗܶܝܢ ܥܺܕ݂ܳܬ݂ܳܐ̈ .

ܗܳܟ݂ܰܢܳܐ ܕ݁ܳܐܦ݂ ܡܶܓ݂ܒ݁ܳܐ ܓ݁ܒ݂ܶܐ ܡܶܢ ܥܺܕ݂ܳܬ݂ܳܐ̈ ܇ ܕ݁ܢܶܦ݁ܽܘܩ
 ܥܰܡܰܢ ܒ݁ܛܰܝܒ݁ܽܘܬ݂ܳܐ ܗܳܕ݂ܶܐ ܕ݁ܡܶܫܬ݁ܰܡܫܳܐ ܡܶܢܰܢ ܂ ܠܫܽܘܒ݂ܚܶܗ ܕ݁ܺܝܠܶܗ ܕ݁ܰܐܠܳܗܳܐ ܂
 ܘܰܠܠܽܘܒ݁ܳܒ݂ܰܢ ܕ݁ܺܝܠܰܢ .

ܩܰܢܺܝܛܺܝܢܰܢ ܕ݁ܶܝܢ ܒ݁ܗܳܕ݂ܶܐ ܆ ܕ݁ܠܳܐ ܐ̱ܢܳܫ ܢܣܺܝܡ ܒ݁ܰܢ ܡܽܘܡܳܐ
 ܒ݁ܗܳܕ݂ܶܐ ܪܰܒ݁ܽܘܬ݂ܳܐ ܂ ܕ݁ܡܶܫܬ݁ܰܡܫܳܐ ܡܶܢܰܢ .

ܝܰܨܺܝܦ݂ܺܝܢܰܢ ܓ݁ܶܝܪ ܕ݁ܫܰܦ݁ܺܝܪܳܬ݂ܳܐ̈ ܂ ܠܳܐ ܩܕ݂ܳܡ ܐܰܠܳܗܳܐ
 ܒ݁ܰܠܚܽܘܕ݂ ܆ ܐܶܠܳܐ ܐܳܦ݂ ܩܕ݂ܳܡ ܒ݁ܢܰܝܢܳܫܳܐ̈ .

ܫܰܕ݁ܰܪܢ ܕ݁ܶܝܢ ܥܰܡܗܽܘܢ ܐܳܦ݂ ܠܰܐܚܽܘܢ ܆ ܐܰܝܢܳܐ ܕ݁ܠܰܢ ܒ݁ܩܶܐ
 ܒ݁ܟ݂ܽܠܙܒ݂ܰܢ ܒ݁ܣܰܓ݁ܺܝܳܐܬ݂ܳܐ̈ ܂ ܕ݁ܰܚܦ݂ܺܝܛܳܐ ܗܽܘ . ܗܳܫܳܐ ܕ݁ܶܝܢ ܝܰܬ݁ܺܝܪܳܐܝܺܬ݂ ܚܦ݂ܺܝܛ
 ܒ݁ܬ݂ܽܘܟ݂ܠܳܢܳܐ ܣܰܓ݁ܺܝܳܐܐ ܕ݁ܰܥܠܰܝܟ݁ܽܘܢ .

ܐܶܢ ܗܳܟ݂ܺܝܠ ܛܺܛܳܘܣ ܆ ܫܰܘܬ݁ܳܦ݂ܳܐ ܗܽܘ ܕ݁ܺܝܠܝ ܘܰܡܥܰܕ݁ܪܳܢܳܐ
 ܒ݁ܟ݂ܽܘܢ . ܘܶܐܢ ܐܰܚܰܝܢ̈ ܐ̱ܚܪܳܢܶܐ̈ ܆ ܫܠܺܝܚܶܐ̈ ܐܶܢܽܘܢ ܕ݁ܥܺܕ݂ܳܬ݂ܳܐ̈ ܕ݁ܫܽܘܒ݂ܚܶܗ
 ܕ݁ܰܡܫܺܝܚܳܐ .

ܡܶܟ݁ܺܝܠ ܬ݁ܰܚܘܺܝܬ݂ܳܐ ܕ݁ܚܽܘܒ݁ܟ݂ܽܘܢ ܘܫܽܘܒ݂ܗܳܪܰܢ ܕ݁ܰܒ݂ܟ݂ܽܘܢ ܂
 ܒ݁ܗܽܘܢ ܚܰܘܰܘ ܒ݁ܦ݁ܰܪܨܽܘܦ݁ ܥܺܕ݂ܳܬ݂ܳܐ̈ ܟ݁ܽܠܗܶܝܢ ܀.܀.܀܀

ܥܰܠ ܬ݁ܶܫܡܶܫܬ݁ܳܐ ܕ݁ܶܝܢ ܕ݁ܩܰܕ݁ܺܝܫܶܐ̈ ܆ ܝܰܬ݁ܺܝܪܬ݁ܳܐ ܥܳܒ݂ܶܕ݂
 ܐ̱ܢܳܐ ܂ ܐܶܢ ܟ݁ܳܬ݂ܶܒ݂ ܐ̱ܢܳܐ ܠܟ݂ܽܘܢ .

ܝܳܕ݂ܰܥ ܐ̱ܢܳܐ ܓ݁ܶܝܪ ܛܽܘܝܳܒ݂ܶܗ ܕ݁ܪܶܥܝܳܢܟ݂ܽܘܢ . ܘܡܶܛܽܠ ܗܳܢܳܐ
 ܐܶܫܬ݁ܰܒ݂ܗܪܶܬ݂ ܒ݁ܟ݂ܽܘܢ ܠܡܰܩܶܕ݂ܳܘܢܳܝܶܐ̈ ܆ ܕ݁ܰܐܟ݂ܰܐܺܝܰܐ ܥܬ݂ܺܝܕ݂ܳܐ ܗ̱ܝ ܡܶܢ
 ܐܶܫܬ݁ܩܰܕ݂ܝ . ܘܰܛܢܳܢܳܐ ܕ݁ܺܝܠܟ݂ܽܘܢ ܠܣܰܓ݁ܺܝܶܐܐ̈ ܓ݁ܰܪܶܓ݂ .

ܫܰܕ݁ܪܶܬ݂ ܕ݁ܶܝܢ ܠܰܐܚܶܐ̈ ܆ ܕ݁ܠܳܐ ܢܶܣܬ݁ܰܪܰܩ ܫܽܘܒ݂ܗܳܪܰܢ ܂
 ܕ݁ܶܐܫܬ݁ܰܒ݂ܗܰܪܢ ܒ݁ܟ݂ܽܘܢ ܥܰܠ ܗܳܕ݂ܶܐ ܨܒ݂ܽܘܬ݂ܳܐ . ܕ݁ܰܐܝܟ݁ܰܢܳܐ ܕ݁ܶܐܡܪܶܬ݂ ܂ ܬ݁ܶܗܘܽܘܢ
 ܡܛܰܝܒ݂ܺܝܢ ܆

ܕ݁ܰܠܡܳܐ ܢܺܐܬ݂ܽܘܢ ܥܰܡܝ ܡܰܩܶܕ݂ܳܘܢܳܝܶܐ̈ ܇ ܘܢܶܫܟ݁ܚܽܘܢܳܟ݂ܽܘܢ ܟ݁ܰܕ݂
 ܠܳܐ ܥܬ݂ܺܝܕ݂ܺܝܢ ܐܢ̱ܬ݁ܽܘܢ ܆ ܘܢܶܒ݂ܗܰܬ݂ ܚܢܰܢ ܇ ܕ݁ܠܳܐ ܢܺܐܡܰܪ ܕ݁ܰܐܢ̱ܬ݁ܽܘܢ ܬ݁ܶܒ݂ܗܬ݂ܽܘܢ
 ܇ ܒ݁ܫܽܘܒ݂ܗܳܪܳܐ ܗܰܘ ܕ݁ܶܐܫܬ݁ܰܒ݂ܗܰܪܢ .

ܡܶܛܽܠ ܗܳܢܳܐ ܐܶܬ݂ܒ݁ܛܶܠ ܠܺܝ ܕ݁ܶܐܒ݂ܥܶܐ ܡܶܢ ܐܰܚܰܝ̈ ܗܳܠܶܝܢ ܆
 ܕ݁ܢܺܐܬ݂ܽܘܢ ܩܕ݂ܳܡܰܝ ܠܘܳܬ݂ܟ݂ܽܘܢ . ܘܰܢܥܰܬ݁ܕ݂ܽܘܢ ܒ݁ܽܘܪܟ݁ܬ݂ܳܐ ܗܳܝ ܕ݁ܡܶܢ ܩܕ݂ܺܝܡ
 ܐܶܫܬ݁ܡܰܥܬ݁ܽܘܢ ܂ ܕ݁ܬ݂ܶܗܘܶܐ ܡܛܰܝܒ݂ܳܐ . ܗܳܟ݂ܰܢܳܐ ܐܰܝܟ݂ ܒ݁ܽܘܪܟ݁ܬ݂ܳܐ ܆ ܠܳܐ ܗ̱ܘܳܐ
 ܐܰܝܟ݂ ܝܰܥܢܽܘܬ݂ܳܐ .

ܗܳܕ݂ܶܐ ܕ݁ܶܝܢ ܡܰܢ ܕ݁ܙܳܪܰܥ ܒ݁ܚܰܘܣܳܢܳܐ ܆ ܐܳܦ݂ ܒ݁ܚܰܘܣܳܢܳܐ ܚܳܨܶܕ݂
 . ܘܡܰܢ ܕ݁ܙܳܪܰܥ ܒ݁ܒ݂ܽܘܪܟ݁ܬ݂ܳܐ ܆ ܒ݁ܒ݂ܽܘܪܟ݁ܬ݂ܳܐ ܢܶܚܨܽܘܕ݂ .

ܟ݁ܽܠ ܐ̱ܢܳܫ ܐܰܝܟ݂ ܕ݁ܺܐܝܬ݂ ܒ݁ܪܶܥܝܳܢܶܗ ܆ ܠܳܐ ܐܰܝܟ݂ ܕ݁ܡܶܢ
 ܟ݁ܰܪܝܽܘܬ݂ܳܐ ܁ ܐܰܘ ܐܰܝܟ݂ ܕ݁ܡܶܢ ܩܛܺܝܪܳܐ . ܠܝܳܗܽܘܒ݂ܳܐ ܗܽܘ ܓ݁ܶܝܪ ܚܰܕ݁ܳܝܳܐ ܪܳܚܶܡ
 ܐܰܠܳܗܳܐ .

ܡܳܛܝܳܐ ܗ̱ܝ ܕ݁ܶܝܢ ܒ݁ܺܐܝܕ݂ܰܝ̈ ܐܰܠܳܗܳܐ ܆ ܟ݁ܽܠ ܛܰܝܒ݁ܽܘ ܕ݁ܰܢܝܰܬ݁ܰܪ
 ܒ݁ܟ݂ܽܘܢ ܇ ܕ݁ܰܒ݂ܟ݂ܽܠܙܒ݂ܰܢ ܒ݁ܟ݂ܽܠܡܶܕ݁ܶܡ ܗܰܘ ܡܳܐ ܕ݁ܣܳܦ݂ܶܩ ܠܟ݂ܽܘܢ ܢܶܗܘܶܐ ܠܟ݂ܽܘܢ ܂
 ܘܬ݂ܶܬ݂ܝܰܬ݁ܪܽܘܢ ܒ݁ܟ݂ܽܠ ܥܒ݂ܳܕ݂ ܛܳܒ݂ .

ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܒ݂ܰܕ݁ܰܪ ܘܝܰܗ̱ܒ݂ ܠܡܶܣܟ݁ܺܢܶܐ̈ .
 ܘܙܰܕ݁ܺܝܩܽܘܬ݂ܶܗ ܩܰܝܳܡܳܐ ܠܥܳܠܰܡ .

ܗܰܘ ܕ݁ܶܝܢ ܕ݁ܝܳܗܶܒ݂ ܙܰܪܥܳܐ ܠܙܳܪܽܘܥܳܐ ܘܠܰܚܡܳܐ ܠܡܶܐܟ݂ܽܘܠܬ݁ܳܐ ܆
 ܗܽܘ ܢܶܬ݁ܶܠ ܘܢܰܣܓ݁ܶܐ ܙܰܪܥܟ݂ܽܘܢ ܂ ܘܰܢܪܰܒ݁ܶܐ ܦ݁ܺܐܪܶܐ̈ ܕ݁ܙܰܕ݁ܺܝܩܽܘܬ݂ܟ݂ܽܘܢ .

ܕ݁ܰܒ݂ܟ݂ܽܠ ܡܶܕ݁ܶܡ ܬ݁ܶܥܬ݁ܪܽܘܢ ܒ݁ܟ݂ܽܠܳܗ ܦ݁ܫܺܝܛܽܘܬ݂ܳܐ ܇ ܕ݁ܗܺܝ
 ܓ݁ܳܡܪܳܐ ܒ݁ܺܐܝܕ݂ܰܢ ܬ݁ܰܘܕ݁ܺܝܬ݂ܳܐ ܠܰܐܠܳܗܳܐ .

ܡܶܛܽܠ ܕ݁ܦ݂ܽܘܠܚܳܢܳܐ ܕ݁ܬ݂ܶܫܡܶܫܬ݁ܳܐ ܗܳܕ݂ܶܐ ܂ ܠܳܐ ܗ̱ܘܳܐ
 ܒ݁ܰܠܚܽܘܕ݂ ܚܰܣܺܝܪܽܘܬ݂ܳܐ ܕ݁ܩܰܕ݁ܺܝܫܶܐ̈ ܡܡܰܠܶܐ ܆ ܐܶܠܳܐ ܐܳܦ݂ ܡܝܰܬ݁ܰܪ ܒ݁ܬ݂ܰܘܕ݁ܝܳܬ݂ܳܐ̈
 ܣܰܓ݁ܺܝܳܐܬ݂ܳܐ̈ ܠܰܐܠܳܗܳܐ .

ܡܶܛܽܠ ܒ݁ܽܘܩܝܳܐ ܓ݁ܶܝܪ ܕ݁ܬ݂ܶܫܡܶܫܬ݁ܳܐ ܗܳܕ݂ܶܐ ܠܰܐܠܳܗܳܐ ܡܫܰܒ݁ܚܺܝܢ
 . ܕ݁ܶܐܫܬ݁ܰܥܒ݁ܰܕ݁ܬ݁ܽܘܢ ܠܬ݂ܰܘܕ݁ܺܝܬ݂ܳܐ ܕ݁ܰܣܒ݂ܰܪܬ݂ܶܗ ܕ݁ܰܡܫܺܝܚܳܐ . ܘܶܐܫܬ݁ܰܘܬ݁ܰܦ݂ܬ݁ܽܘܢ
 ܒ݁ܰܦ݂ܫܺܝܛܽܘܬ݂ܟ݂ܽܘܢ ܥܰܡܗܽܘܢ ܘܥܰܡ ܟ݁ܽܠܢܳܫ .

ܘܰܨܠܽܘܬ݂ܳܐ ܡܩܰܪܒ݂ܺܝܢ ܚܠܳܦ݂ܰܝܟ݁ܽܘܢ ܒ݁ܚܽܘܒ݁ܳܐ ܣܰܓ݁ܺܝܳܐܐ .
 ܡܶܛܽܠ ܣܽܘܓ݂ܳܐܐ ܕ݁ܛܰܝܒ݁ܽܘܬ݂ܶܗ ܕ݁ܰܐܠܳܗܳܐ ܕ݁ܰܥܠܰܝܟ݁ܽܘܢ .

ܛܰܝܒ݁ܽܘ ܕ݁ܶܝܢ ܠܰܐܠܳܗܳܐ ܥܰܠ ܡܰܘܗܰܒ݂ܬ݂ܶܗ ܕ݁ܠܳܐ ܡܶܬ݂ܡܰܠܠܳܐ
 ܀

ܐܶܢܳܐ ܕ݁ܶܝܢ ܦ݁ܰܘܠܳܘܣ ܒ݁ܳܥܶܐ ܐ̱ܢܳܐ ܡܶܢܟ݂ܽܘܢ ܇ ܒ݁ܢܺܝܚܽܘܬ݂ܶܗ
 ܘܰܒ݂ܡܰܟ݁ܺܝܟ݂ܽܘܬ݂ܶܗ ܕ݁ܰܡܫܺܝܚܳܐ ܆ ܕ݁ܳܐܦ݂ܶܢ ܒ݁ܰܐܦ݁ܺܝܢ̈ ܡܰܟ݁ܺܝܟ݂ ܐ̱ܢܳܐ ܠܘܳܬ݂ܟ݂ܽܘܢ ܇
 ܐܶܠܳܐ ܟ݁ܰܕ݂ ܪܰܚܺܝܩ ܐ̱ܢܳܐ ܬ݁ܟ݂ܺܝܠ ܐ̱ܢܳܐ ܥܠܰܝܟ݁ܽܘܢ .

ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢܟ݂ܽܘܢ ܇ ܕ݁ܠܳܐ ܡܳܐ ܕ݁ܶܐܬ݂ܺܝܬ݂ ܂
 ܐܶܬ݂ܶܐܠܶܨ ܒ݁ܬ݂ܽܘܟ݂ܠܳܢܳܐ ܕ݁ܺܐܝܬ݂ ܠܺܝ ܆ ܕ݁ܰܐܫܺܝܚ ܐܰܝܟ݂ ܕ݁ܡܶܬ݂ܪܰܥܶܐ ܐ̱ܢܳܐ ܇ ܥܰܠ
 ܐ̱ܢܳܫܳܐ ܐܰܝܠܶܝܢ ܕ݁ܚܳܫܒ݁ܺܝܢ ܠܰܢ ܕ݁ܰܐܝܟ݂ ܕ݁ܒ݂ܰܒ݂ܣܰܪ ܡܗܰܠܟ݂ܺܝܢܰܢ .

ܐܳܦ݂ܶܢ ܒ݁ܰܒ݂ܣܰܪ ܓ݁ܶܝܪ ܡܗܰܠܟ݂ܺܝܢ ܚ̱ܢܰܢ ܆ ܐܶܠܳܐ ܠܳܐ ܗ̱ܘܳܐ
 ܕ݁ܒ݂ܶܣܪܳܐ ܦ݁ܳܠܚܺܝܢܰܢ .

ܙܰܝܢܳܐ ܓ݁ܶܝܪ ܕ݁ܦ݂ܳܠܚܽܘܬ݂ܰܢ ܂ ܠܳܐ ܗ̱ܘܳܐ ܕ݁ܒ݂ܶܣܪܳܐ ܆ ܐܶܠܳܐ
 ܕ݁ܚܰܝܠܳܐ ܕ݁ܰܐܠܳܗܳܐ . ܘܒ݂ܶܗ ܟ݁ܳܒ݂ܫܺܝܢܰܢ ܚܶܣܢܶܐ̈ ܡܪܺܝܕ݂ܶܐ̈ ܂

ܘܣܳܬ݂ܪܺܝܢܰܢ ܡܰܚܫܒ݂ܳܬ݂ܳܐ̈ ܂ ܘܟ݂ܽܠ ܪܰܘܡܳܐ ܕ݁ܡܶܬ݁ܬ݁ܪܺܝܡ ܠܽܘܩܒ݂ܰܠ
 ܝܺܕ݂ܰܥܬ݂ܶܗ ܕ݁ܰܐܠܳܗܳܐ ܆ ܘܫܳܒ݂ܶܝܢܰܢ ܟ݁ܽܠ ܬ݁ܰܪܥܝܳܢ̈ ܠܡܰܫܡܰܥܬ݂ܶܗ ܕ݁ܰܡܫܺܝܚܳܐ .

ܘܰܡܛܰܝܒ݂ܺܝܢܰܢ ܠܡܶܥܒ݁ܰܕ݂ ܬ݁ܒ݂ܰܥܬ݂ܳܐ ܡܶܢ ܐܰܝܠܶܝܢ ܕ݁ܠܳܐ
 ܡܶܫܬ݁ܰܡܥܺܝܢ ܇ ܡܳܐ ܕ݁ܶܐܬ݂ܡܰܠܝܰܬ݂ ܡܶܫܬ݁ܰܡܥܳܢܽܘܬ݂ܟ݂ܽܘܢ ܀

ܒ݁ܦ݁ܰܪܨܽܘܦ݁ܶܐ̈ ܚܳܝܪܺܝܢ ܐܢ̱ܬ݁ܽܘܢ . ܐܶܢ ܐ̱ܢܳܫ ܬ݁ܟ݂ܺܝܠ ܥܰܠ
 ܢܰܦ݂ܫܶܗ ܂ ܕ݁ܕ݂ܰܡܫܺܝܚܳܐ ܗܽܘ ܆ ܗܳܢܳܐ ܢܶܕ݁ܰܥ ܡܶܢ ܢܰܦ݂ܫܶܗ ܂ ܕ݁ܰܐܝܟ݂ ܕ݁ܗܽܘ ܕ݁ܰܡܫܺܝܚܳܐ
 ܆ ܗܳܟ݂ܰܢܳܐ ܐܳܦ݂ ܚܢܰܢ .

ܐܶܢ ܓ݁ܶܝܪ ܐܳܦ݂ ܡܶܕ݁ܶܡ ܝܰܬ݁ܺܝܪ ܐܶܫܬ݁ܰܒ݂ܗܰܪ ܥܰܠ ܫܽܘܠܛܳܢܳܐ
 ܕ݁ܝܰܗ̱ܒ݂ ܠܺܝ ܡܳܪܰܢ ܆ ܠܳܐ ܒ݁ܳܗܶܬ݂ ܐ̱ܢܳܐ . ܡܶܛܽܠ ܕ݁ܰܠܒ݂ܶܢܝܳܢܳܐ ܗܽܘ ܕ݁ܺܝܠܟ݂ܽܘܢ
 ܝܰܗ̱ܒ݂ ܠܰܢ ܂ ܘܠܳܐ ܠܣܽܘܚܳܦ݂ܟ݂ܽܘܢ .

ܡܰܗܡܶܐ ܐ̱ܢܳܐ ܕ݁ܶܝܢ ܆ ܕ݁ܠܳܐ ܐܶܣܬ݁ܒ݂ܰܪ ܐܰܝܟ݂ ܗܰܘ ܕ݁ܰܡܕ݂ܰܚܳܠܽܘ
 ܡܕ݂ܰܚܶܠ ܐ̱ܢܳܐ ܠܟ݂ܽܘܢ ܒ݁ܶܐܓ݁ܪܳܬ݂ܝ̈ .

ܡܶܛܽܠ ܕ݁ܺܐܝܬ݂ ܐ̱ܢܳܫܳܐ ܕ݁ܳܐܡܪܺܝܢ ܆ ܕ݁ܶܐܓ݁ܪܳܬ݂ܳܐ̈ ܝܰܩܺܝܪܳܢ̈
 ܘܚܰܣܺܝܢܳܢ̈ . ܡܶܐܬ݂ܝܶܗ ܕ݁ܶܝܢ ܕ݁ܓ݂ܽܘܫܡܳܐ ܟ݁ܪܺܝܗ ܂ ܘܡܶܠܬ݂ܶܗ ܫܺܝܛܳܐ .

ܐܶܠܳܐ ܗܳܕ݂ܶܐ ܢܶܬ݂ܪܰܥܶܐ ܡܰܢ ܕ݁ܗܳܟ݂ܰܢܳܐ ܐܳܡܰܪ . ܕ݁ܰܐܝܟ݁ܰܢܳܐ
 ܕ݁ܺܐܝܬ݂ܰܝܢ ܒ݁ܡܶܠܬ݂ܳܐ ܕ݁ܶܐܓ݁ܰܪܬ݁ܰܢ ܟ݁ܰܕ݂ ܪܰܚܺܝܩܺܝܢܰܢ ܆ ܗܳܟ݂ܰܢܳܐ ܐܺܝܬ݂ܰܝܢ ܐܳܦ݂ ܡܳܐ
 ܕ݁ܩܰܪܺܝܒ݂ܺܝܢܰܢ ܒ݁ܰܥܒ݂ܳܕ݂ܳܐ .

ܠܳܐ ܓ݁ܶܝܪ ܡܰܡܪܚܺܝܢܰܢ ܕ݁ܢܶܚܫܽܘܒ݂ ܁ ܐܰܘ ܕ݁ܰܢܦ݂ܰܚܶܡ ܢܰܦ݂ܫܰܢ ܥܰܡ
 ܗܳܢܽܘܢ ܕ݁ܰܡܫܰܒ݂ܗܪܺܝܢ ܢܰܦ݂ܫܗܽܘܢ ܆ ܐܶܠܳܐ ܡܶܛܽܠ ܕ݁ܗܶܢܽܘܢ ܒ݁ܗܽܘܢ ܠܗܽܘܢ ܡܦ݂ܰܚܡܺܝܢ ܂
 ܠܳܐ ܡܶܣܬ݁ܰܟ݁ܠܺܝܢ .

ܚܢܰܢ ܕ݁ܶܝܢ ܠܳܐ ܡܶܫܬ݁ܰܒ݂ܗܪܺܝܢܰܢ ܝܰܬ݁ܺܝܪ ܡܶܢ ܡܫܽܘܚܬ݂ܰܢ ܆ ܐܶܠܳܐ
 ܒ݁ܰܡܫܽܘܚܬ݂ܳܐ ܕ݁ܰܬ݂ܚܽܘܡܳܐ ܕ݁ܰܦ݂ܠܰܓ݂ ܠܰܢ ܐܰܠܳܗܳܐ ܇ ܕ݁ܢܶܡܛܶܐ ܐܳܦ݂ ܥܕ݂ܰܡܳܐ
 ܠܘܳܬ݂ܟ݂ܽܘܢ .

ܠܳܐ ܗ̱ܘܳܐ ܓ݁ܶܝܪ ܐܰܝܟ݂ ܕ݁ܠܳܐ ܡܶܬ݂ܡܰܛܶܝܢܰܢ ܠܘܳܬ݂ܟ݂ܽܘܢ ܂
 ܡܳܬ݂ܚܺܝܢܰܢ ܢܰܦ݂ܫܰܢ . ܥܕ݂ܰܡܳܐ ܓ݁ܶܝܪ ܠܘܳܬ݂ܟ݂ܽܘܢ ܡܰܛܺܝܢ ܒ݁ܰܣܒ݂ܰܪܬ݂ܶܗ ܕ݁ܰܡܫܺܝܚܳܐ
 .

ܘܠܳܐ ܡܶܫܬ݁ܰܒ݂ܗܪܺܝܢܰܢ ܠܒ݂ܰܪ ܡܶܢ ܡܫܽܘܚܬ݂ܰܢ ܒ݁ܥܰܡܠܳܐ
 ܕ݁ܰܐ̱ܚܪܳܢܶܐ̈ ܆ ܐܶܠܳܐ ܐܺܝܬ݂ ܠܰܢ ܣܰܒ݂ܪܳܐ ܇ ܕ݁ܟ݂ܰܕ݂ ܪܳܒ݂ܝܳܐ ܗܰܝܡܳܢܽܘܬ݂ܟ݂ܽܘܢ ܒ݁ܟ݂ܽܘܢ
 ܂ ܢܶܬ݂ܪܰܘܪܰܒ݂ ܐܰܝܟ݂ ܡܫܽܘܚܬ݂ܰܢ . ܘܢܶܬ݂ܝܰܬ݁ܰ

ܐܳܦ݂ ܠܗܰܠ ܡܶܢܟ݂ܽܘܢ ܠܰܡܣܰܒ݁ܳܪܽܘ ܆ ܠܳܐ ܒ݁ܰܡܫܽܘܚܬ݂ܳܐ
 ܕ݁ܰܐ̱ܚܪܳܢܶܐ̈ ܇ ܒ݁ܰܐܝܠܶܝܢ ܕ݁ܡܰܬ݂ܩܢܳܢ̈ ܢܶܫܬ݁ܰܒ݂ܗܰܪ .

ܗܰܘ ܕ݁ܶܝܢ ܕ݁ܡܶܫܬ݁ܰܒ݂ܗܰܪ ܂ ܒ݁ܡܳܪܝܳܐ ܢܶܫܬ݁ܰܒ݂ܗܰܪ .

ܠܳܐ ܗ̱ܘܳܐ ܓ݁ܶܝܪ ܡܰܢ ܕ݁ܢܰܦ݂ܫܶܗ ܡܫܰܒ݁ܰܚ ܂ ܗܰܘ ܗ̱ܽܘ ܒ݁ܩܶܐ ܆
 ܐܶܠܳܐ ܡܰܢ ܕ݁ܡܳܪܝܳܐ ܢܫܰܒ݁ܚܺܝܘܗ̱ܝ ܀.܀.܀܀

ܐܶܫܬ݁ܽܘܦ݂ ܕ݁ܶܝܢ ܡܣܰܝܒ݁ܪܺܝܢ ܗ̱ܘܰܝܬ݁ܽܘܢ ܠܺܝ ܩܰܠܺܝܠ ܂ ܕ݁ܶܐܡܰܠܶܠ
 ܦ݁ܰܟ݁ܺܝܗܳܐܝܺܬ݂ . ܐܶܠܳܐ ܐܳܦ݂ ܡܣܰܝܒ݁ܪܺܝܢ ܐܢ̱ܬ݁ܽܘܢ ܗ̱ܽܘ ܠܺܝ .

ܛܳܐܶܢ ܐ̱ܢܳܐ ܓ݁ܶܝܪ ܒ݁ܟ݂ܽܘܢ ܒ݁ܰܛܢܳܢܳܐ ܕ݁ܰܐܠܳܗܳܐ . ܡܟ݂ܰܪܬ݁ܟ݂ܽܘܢ
 ܓ݁ܶܝܪ ܠܓ݂ܰܒ݂ܪܳܐ ܚܰܕ݂ ܒ݁ܬ݂ܽܘܠܬ݁ܳܐ ܕ݁ܟ݂ܺܝܬ݂ܳܐ ܂ ܕ݁ܶܐܩܰܪܶܒ݂ ܠܰܡܫܺܝܚܳܐ .

ܕ݁ܳܚܶܠ ܐ̱ܢܳܐ ܕ݁ܶܝܢ ܆ ܕ݁ܰܠܡܳܐ ܐܰܝܟ݂ ܕ݁ܰܐܛܥܺܝ ܚܶܘܝܳܐ ܠܚܰܘܳܐ
 ܒ݁ܰܢܟ݂ܺܝܠܽܘܬ݂ܶܗ ܇ ܗܳܟ݂ܰܢܳܐ ܢܶܬ݂ܚܰܒ݁ܠܽܘܢ ܪܶܥܝܳܢܰܝܟ݁ܽܘܢ̈ ܡܶܢ ܦ݁ܫܺܝܛܽܘܬ݂ܳܐ ܂
 ܕ݁ܰܠܘܳܬ݂ ܡܫܺܝܚܳܐ .

ܐܶܢ ܓ݁ܶܝܪ ܗܰܘ ܕ݁ܶܐܬ݂ܳܐ ܠܘܳܬ݂ܟ݂ܽܘܢ ܇ ܐ̱ܚܪܺܢܳܐ ܝܶܫܽܘܥ ܐܰܟ݂ܪܶܙ
 ܠܟ݂ܽܘܢ ܂ ܐܰܝܢܳܐ ܕ݁ܰܚܢܰܢ ܠܳܐ ܐܰܟ݂ܪܶܙܢ ܆ ܐܰܘ ܪܽܘܚܳܐ ܐ̱ܚܪܺܬ݂ܳܐ ܢܣܰܒ݂ܬ݁ܽܘܢ ܂ ܐܰܝܕ݂ܳܐ
 ܕ݁ܠܳܐ ܢܣܰܒ݂ܬ݁ܽܘܢ ܆ ܐܰܘ ܣܒ݂ܰܪܬ݂ܳܐ ܐ̱ܚܪܺܬ݂ܳܐ ܂ ܐܰܝܕ݂ܳܐ ܕ݁ܠܳܐ ܩܰܒ݁ܶܠܬ݁ܽܘܢ ܆ ܫܰܦ݁ܺܝܪ
 ܡܶܬ݁ܛܦ݁ܺܝܣܺܝܢ ܗ̱ܘܰܝܬ݁ܽܘܢ .

ܪܳܢܶܐ ܐ̱ܢܳܐ ܓ݁ܶܝܪ ܆ ܕ݁ܡܶܕ݁ܶܡ ܠܳܐ ܒ݁ܰܨܪܶܬ݂ ܡܶܢ ܫܠܺܝܚܶܐ̈ ܂
 ܐܰܝܠܶܝܢ ܕ݁ܛܳܒ݂ ܡܝܰܬ݁ܪܺܝܢ .

ܐܳܦ݂ܶܢ ܓ݁ܶܝܪ ܒ݁ܽܘܪܳܐ ܐ̱ܢܳܐ ܒ݁ܡܶܠܰܬ݂ܝ ܆ ܐܶܠܳܐ ܠܳܐ ܒ݁ܺܝܕ݂ܰܥܬ݂ܝ
 . ܐܶܠܳܐ ܒ݁ܟ݂ܽܠܡܶܕ݁ܶܡ ܐܶܬ݂ܓ݁ܠܺܝܢ ܠܘܳܬ݂ܟ݂ܽܘܢ .

ܐܰܘ ܕ݁ܰܠܡܳܐ ܡܰܣܟ݁ܳܠܽܘ ܐܰܣܟ݁ܠܶܬ݂ ܂ ܕ݁ܡܰܟ݁ܟ݂ܶܬ݂ ܢܰܦ݂ܫܝ
 ܕ݁ܰܐܢ̱ܬ݁ܽܘܢ ܬ݁ܶܬ݁ܪܺܝܡܽܘܢ . ܘܡܰܓ݁ܳܢ ܐܰܟ݂ܪܙܶܬ݂ ܠܟ݂ܽܘܢ ܣܒ݂ܰܪܬ݂ܶܗ ܕ݁ܰܐܠܳܗܳܐ .

ܘܥܺܕ݂ܳܬ݂ܳܐ̈ ܐ̱ܚܪܳܢܝܳܬ݂ܳܐ̈ ܚܰܠܨܶܬ݂ ܆ ܘܢܶܣܒ݁ܶܬ݂ ܢܰܦ݂ܩܳܬ݂ܳܐ̈
 ܠܬ݂ܶܫܡܶܫܬ݁ܳܐ ܕ݁ܺܝܠܟ݂ܽܘܢ .

ܘܟ݂ܰܕ݂ ܐܶܬ݂ܺܝܬ݂ ܨܶܐܕ݂ܰܝܟ݁ܽܘܢ ܂ ܘܰܚܣܰܪ ܠܺܝ ܆ ܠܳܐ ܝܶܩܪܶܬ݂ ܥܰܠ
 ܐ̱ܢܳܫ ܡܶܢܟ݂ܽܘܢ . ܣܢܺܝܩܽܘܬ݂ܝ ܓ݁ܶܝܪ ܡܰܠܺܝܘ ܐܰܚܶܐ̈ ܕ݁ܶܐܬ݂ܰܘ ܡܶܢ ܡܰܩܶܕ݂ܳܘܢܳܝܶܐ̈ .
 ܘܰܒ݂ܟ݂ܽܠ ܡܶܕ݁ܶܡ ܢܶܛܪܶܬ݂ ܢܰܦ݂ܫܝ ܘܢܳܛܰܪ ܐ̱ܢܳܐ ܆ ܕ݁ܠܳܐ ܐܺܩܰܪ ܥܠܰܝܟ݁ܽܘܢ .

ܐܺܝܬ݂ܰܘܗ̱ܝ ܒ݁ܺܝ ܫܪܳܪܶܗ ܕ݁ܰܡܫܺܝܚܳܐ ܆ ܕ݁ܗܳܢܳܐ ܫܽܘܒ݂ܗܳܪܳܐ ܠܳܐ
 ܢܶܬ݂ܒ݁ܰܛܰܠ ܒ݁ܺܝ ܒ݁ܰܐܬ݂ܪܰܘܳܬ݂ܳܐ̈ ܕ݁ܰܐܟ݂ܰܐܺܝܰܐ .

ܠܡܳܢܳܐ . ܡܶܛܽܠ ܕ݁ܠܳܐ ܡܰܚܶܒ݂ ܐ̱ܢܳܐ ܠܟ݂ܽܘܢ ܆ ܐܰܠܳܗܳܐ ܗܽܘ
 ܝܳܕ݂ܰܥ .

ܐܶܠܳܐ ܗܳܕ݂ܶܐ ܕ݁ܥܳܒ݂ܶܕ݂ ܐ̱ܢܳܐ ܆ ܐܳܦ݂ ܐܶܥܒ݁ܶܕ݂ ܕ݁ܶܐܦ݂ܣܽܘܩ ܗ̱ܽܘ
 ܥܶܠܰܬ݂ܗܽܘܢ ܕ݁ܰܐܝܠܶܝܢ ܕ݁ܒ݂ܳܥܶܝܢ ܥܶܠܬ݂ܳܐ ܇ ܕ݁ܰܒ݂ܗܰܘ ܡܶܕ݁ܶܡ ܕ݁ܡܶܫܬ݁ܰܒ݂ܗܪܺܝܢ ܂
 ܢܶܫܬ݁ܰܟ݂ܚܽܘܢ ܐܰܟ݂ܘܳܬ݂ܰܢ .

ܐܺܝܬ݂ܰܝܗܽܘܢ ܓ݁ܶܝܪ ܗܳܠܶܝܢ ܆ ܫܠܺܝܚܶܐ̈ ܕ݁ܰܓ݁ܳܠܶܐ̈ ܁ ܘܦ݂ܳܥܠܶܐ̈
 ܢܟ݂ܺܝܠܶܐ̈ ܂ ܘܰܡܕ݂ܰܡܶܝܢ ܢܰܦ݂ܫܗܽܘܢ ܠܰܫܠܺܝܚܶܐ̈ ܕ݁ܰܡܫܺܝܚܳܐ .

ܘܠܰܝܬ݁ ܠܡܶܬ݁ܕ݁ܰܡܳܪܽܘ ܒ݁ܗܳܕ݂ܶܐ . ܐܶܢ ܗܽܘ ܓ݁ܶܝܪ ܕ݁ܣܳܛܳܢܳܐ
 ܡܶܬ݁ܕ݁ܰܡܶܐ ܒ݁ܡܰܠܰܐܟ݂ܳܐ ܕ݁ܢܽܘܗܪܳܐ ܆

ܠܳܐ ܗܘܳܬ݂ ܪܰܒ݁ܳܐ ܨܒ݂ܽܘܬ݂ܳܐ ܇ ܐܶܢ ܐܳܦ݂ ܡܫܰܡܫܳܢܰܘܗ̱ܝ̈
 ܡܶܬ݁ܕ݁ܰܡܶܝܢ ܒ݁ܰܡܫܰܡܫܳܢܶܐ̈ ܕ݁ܙܰܕ݁ܺܝܩܽܘܬ݂ܳܐ . ܗܳܢܽܘܢ ܕ݁ܚܰܪܬ݂ܗܽܘܢ ܬ݁ܶܗܘܶܐ ܐܰܝܟ݂
 ܥܒ݂ܳܕ݂ܰܝܗܽܘܢ̈ .

ܬ݁ܽܘܒ݂ ܕ݁ܶܝܢ ܐܳܡܰܪ ܐ̱ܢܳܐ ܆ ܠܡܳܐ ܐ̱ܢܳܫ ܢܰܣܒ݁ܰܪ ܥܠܰܝ ܐܰܝܟ݂
 ܕ݁ܣܰܟ݂ܠܳܐ ܐ̱ܢܳܐ . ܘܶܐܢ ܠܳܐ ܂ ܐܳܦ݂ܶܢ ܐܰܝܟ݂ ܣܰܟ݂ܠܳܐ ܩܰܒ݁ܠܽܘܢܝ ܆ ܕ݁ܳܐܦ݂ ܐܶܢܳܐ
 ܩܰܠܺܝܠ ܐܶܫܬ݁ܰܒ݂ܗܰܪ .

ܡܶܕ݁ܶܡ ܕ݁ܰܡܡܰܠܶܠ ܐ̱ܢܳܐ ܂ ܠܳܐ ܗ̱ܘܳܐ ܒ݁ܡܳܪܰܢ ܡܡܰܠܶܠ ܐ̱ܢܳܐ ܆
 ܐܶܠܳܐ ܐܰܝܟ݂ ܕ݁ܰܒ݂ܦ݂ܰܟ݁ܺܝܗܽܘܬ݂ܳܐ ܇ ܒ݁ܗܳܕ݂ܶܐ ܕ݁ܽܘܟ݁ܬ݂ܳܐ ܕ݁ܫܽܘܒ݂ܗܳܪܳܐ .

ܡܶܛܽܠ ܕ݁ܣܰܓ݁ܺܝܶܐܐ̈ ܡܶܫܬ݁ܰܒ݂ܗܪܺܝܢ ܒ݁ܒ݂ܶܣܪܳܐ ܆ ܐܳܦ݂ ܐܶܢܳܐ
 ܐܶܫܬ݁ܰܒ݂ܗܰܪ .

ܡܢܳܚܺܝܢ ܐܢ̱ܬ݁ܽܘܢ ܗ̱ܽܘ ܓ݁ܶܝܪ ܠܡܶܫܬ݁ܡܳܥܽܘ ܠܚܰܣܺܝܪܰܝ̈ ܪܶܥܝܳܢܳܐ
 ܇ ܟ݁ܰܕ݂ ܐܰܢ̱ܬ݁ܽܘܢ ܚܰܟ݁ܺܝܡܶܐ̈ ܐܢ̱ܬ݁ܽܘܢ .

ܘܡܶܬ݁ܕ݁ܢܶܝܢ ܐܢ̱ܬ݁ܽܘܢ ܠܡܰܢ ܕ݁ܰܡܫܰܥܒ݁ܶܕ݂ ܠܟ݂ܽܘܢ . ܘܰܠܡܰܢ
 ܕ݁ܳܐܟ݂ܶܠ ܠܟ݂ܽܘܢ . ܘܰܠܡܰܢ ܕ݁ܢܳܣܶܒ݂ ܡܶܢܟ݂ܽܘܢ . ܘܰܠܡܰܢ ܕ݁ܡܶܬ݁ܪܺܝܡ ܥܠܰܝܟ݁ܽܘܢ .
 ܘܰܠܡܰܢ ܕ݁ܡܳܚܶܐ ܠܟ݂ܽܘܢ ܥܰܠ ܐܰܦ݁ܰܝܟ݁ܽܘܢ̈ .

ܐܰܝܟ݂ ܕ݁ܰܒ݂ܨܰܥܪܳܐ ܐܳܡܰܪ ܐ̱ܢܳܐ . ܐܰܝܟ݂ ܗܰܘ ܕ݁ܰܚܢܰܢ ܡܚܺܝܠܺܝܢܰܢ
 ܗ̱ܽܘ ܆ ܒ݁ܚܰܣܺܝܪܽܘܬ݂ ܪܶܥܝܳܢܳܐ ܐܳܡܰܪ ܐ̱ܢܳܐ . ܕ݁ܰܒ݂ܟ݂ܽܠܡܶܕ݁ܶܡ ܕ݁ܡܰܡܪܰܚ ܐ̱ܢܳܫ ܆ ܐܳܦ݂
 ܐܶܢܳܐ ܡܰܡܪܰܚ ܐ̱ܢܳܐ .

ܐܶܢ ܥܶܒ݂ܪܳܝܶܐ̈ ܐܶܢܽܘܢ ܂ ܐܳܦ݂ ܐܶܢܳܐ . ܐܶܢ ܐܺܝܣܪܰܠܳܝܶܐ̈ ܐܶܢܽܘܢ
 ܂ ܐܳܦ݂ ܐܶܢܳܐ . ܐܶܢ ܙܰܪܥܶܗ ܐܶܢܽܘܢ ܕ݁ܰܐܒ݂ܪܳܗܳܡ ܂ ܐܳܦ݂ ܐܶܢܳܐ .

ܐܶܢ ܡܫܰܡܫܳܢܶܐ̈ ܐܶܢܽܘܢ ܕ݁ܰܡܫܺܝܚܳܐ ܆ ܒ݁ܚܰܣܺܝܪܽܘܬ݂ ܪܶܥܝܳܢܳܐ
 ܐܳܡܰܪ ܐ̱ܢܳܐ ܇ ܕ݁ܝܰܬ݁ܺܝܪ ܡܶܢܗܽܘܢ ܐܶܢܳܐ . ܒ݁ܠܶܐܘܽܬ݂ܳܐ ܝܰܬ݁ܺܝܪ ܡܶܢܗܽܘܢ .
 ܒ݁ܡܰܚܘܳܬ݂ܳܐ̈ ܝܰܬ݁ܺܝܪ ܡܶܢܗܽܘܢ . ܒ݁ܰܐܣܽܘܪܶܐ̈ ܝܰܬ݁ܺܝܪ ܡܶܢܗܽܘܢ . ܒ݁ܡܰܘܬ݁ܶܐ̈
 ܙܰܒ݂ܢܺܝܢ̈ ܣܰܓ݁ܺܝܳܐܢ̈ .

ܡܶܢ ܝܺܗܽܘܕ݂ܳܝܶܐ̈ ܚܰܡܶܫ ܙܰܒ݂ܢܺܝܢ̈ ܁ ܐܰܪܒ݁ܥܺܝܢ ܐܰܪܒ݁ܥܺܝܢ
 ܚܰܣܺܝܪ ܚܕ݂ܳܐ ܒ݁ܶܠܥܶܬ݂ .

ܬ݁ܠܳܬ݂ ܙܰܒ݂ܢܺܝܢ̈ ܒ݁ܫܰܒ݂ܛܶܐ̈ ܐܶܬ݂ܢܰܓ݁ܕ݂ܶܬ݂ . ܚܕ݂ܳܐ ܙܒ݂ܰܢ
 ܐܶܬ݂ܪܰܓ݂ܡܶܬ݂ . ܬ݁ܠܳܬ݂ ܙܰܒ݂ܢܺܝܢ̈ ܗܘܺܝܬ݂ ܢܽܘܘܳܓ݂ܳܐ . ܐܺܝܡܳܡܳܐ ܘܠܺܠܝܳܐ ܁ ܕ݁ܠܳܐ
 ܣܦ݂ܺܝܢ̱ܬ݁ܳܐ ܒ݁ܝܰܡܳܐ ܗܘܺܝܬ݂ .

ܒ݁ܽܐܘܪܚܳܬ݂ܳܐ̈ ܣܰܓ݁ܺܝܳܐܬ݂ܳܐ̈ . ܒ݁ܩܽܢܕ݂ܺܝܢܳܘܣ ܕ݁ܢܰܗܪܰܘܳܬ݂ܳܐ̈ .
 ܒ݁ܩܽܢܕ݂ܺܝܢܳܘܣ ܕ݁ܓ݂ܰܝܳܣܶܐ̈ . ܒ݁ܩܽܢܕ݂ܺܝܢܳܘܣ ܕ݁ܡܶܢ ܛܽܘܗܡܝ . ܒ݁ܩܽܢܕ݂ܺܝܢܳܘܣ ܕ݁ܡܶܢ
 ܥܰܡ̱ܡܶܐ̈ . ܒ݁ܩܽܢܕ݂ܺܝܢܳܘܣ ܗܘܺܝܬ݂ ܒ݁ܰܡܕ݂ܺܝܢܳܬ݂ܳܐ̈ . ܒ݁ܩܽܢܕ݂ܺܝܢܳܘܣ ܗܘܺܝܬ݂
 ܒ݁ܚܽܘܪܒ݁ܳܐ . ܒ݁ܩܽܢܕ݂ܺܝܢܳܘܣ ܒ݁ܝܰܡܳܐ . ܒ݁ܩܽܢܕ݂ܺܝܢܳܘܣ ܕ݁ܡܶܢ ܐܰܚܶܐ̈ ܕ݁ܰܓ݁ܳܠܶܐ̈
 .

ܒ݁ܥܰܡܠܳܐ ܘܰܒ݂ܠܶܐܘܽܬ݂ܳܐ . ܒ݁ܫܰܗܪܳܐ ܣܰܓ݁ܺܝܳܐܐ . ܒ݁ܟ݂ܰܦ݂ܢܳܐ
 ܘܰܒ݂ܨܰܗܝܳܐ . ܒ݁ܨܰܘܡܳܐ ܣܰܓ݁ܺܝܳܐܐ . ܒ݁ܥܰܪܝܳܐ ܘܰܒ݂ܥܰܪܛܶܠܳܝܽܘܬ݂ܳܐ .

ܣܛܰܪ ܡܶܢ ܝܰܬ݁ܺܝܪܳܬ݂ܳܐ̈ . ܘܰܟ݂ܢܽܘܫܝܳܐ ܕ݁ܰܥܠܰܝ ܕ݁ܟ݂ܽܠܝܽܘܡ .
 ܘܨܶܦ݂ܬ݂ܝ ܕ݁ܥܰܠ ܐܰܦ݁ܰܝ̈ ܟ݁ܽܠܗܶܝܢ ܥܺܕ݂ܳܬ݂ܳܐ̈ .

ܡܰܢܽܘ ܡܶܬ݂ܟ݁ܪܰܗ ܇ ܘܠܳܐ ܐܶܢܳܐ ܡܶܬ݂ܟ݁ܪܰܗ ܐ̱ܢܳܐ . ܡܰܢܽܘ
 ܡܶܬ݂ܟ݁ܫܶܠ ܇ ܘܠܳܐ ܐܶܢܳܐ ܝܳܩܶܕ݂ ܐ̱ܢܳܐ ܀

ܐܶܢ ܠܡܶܫܬ݁ܰܒ݂ܗܳܪܽܘ ܘܳܠܶܐ ܆ ܒ݁ܟ݂ܽܘܪܗܳܢܰܝ̈ ܐܶܫܬ݁ܰܒ݂ܗܰܪ .

ܝܳܕ݂ܰܥ ܗ̱ܽܘ ܐܰܠܳܗܳܐ ܐܰܒ݂ܽܘܗ̱ܝ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇
 ܡܒ݂ܰܪܟ݂ܳܐ ܕ݁ܰܠܥܳܠܰܡ ܥܳܠܡܺܝܢ ܆ ܕ݁ܠܳܐ ܡܟ݂ܰܕ݁ܶܒ݂ ܐ̱ܢܳܐ .

ܒ݁ܕ݂ܰܪܡܣܽܘܩ ܪܰܒ݁ ܚܰܝܠܳܐ ܕ݁ܰܐܪܶܛܳܘܣ ܡܰܠܟ݁ܳܐ ܆ ܢܳܛܰܪ ܗ̱ܘܳܐ
 ܡܕ݂ܺܝܢ̱ܬ݁ܳܐ ܕ݁ܕ݂ܰܪܡܽܘܣܩܳܝܶܐ̈ ܂ ܠܡܶܐܚܕ݁ܰܢܝ .

ܘܡܶܢ ܟ݁ܰܘܬ݂ܳܐ ܒ݁ܰܣܪܺܝܓ݂ܬ݁ܳܐ ܫܰܒ݁ܽܘܢܝ ܡܶܢ ܫܽܘܪܳܐ ܂
 ܘܶܐܬ݂ܦ݁ܰܠܛܶܬ݂ ܡܶܢ ܐܺܝܕ݂ܰܘܗ̱ܝ̈ ܀.܀.܀܀

ܠܡܶܫܬ݁ܰܒ݂ܗܳܪܽܘ ܘܳܠܶܐ ܂ ܐܶܠܳܐ ܠܳܐ ܦ݁ܰܩܳܚ . ܐܳܬ݂ܶܐ ܐ̱ܢܳܐ ܠܺܝ
 ܓ݁ܶܝܪ ܠܚܶܙܘܳܢܶܐ̈ ܂ ܘܰܠܓ݂ܶܠܝܳܢܰܘܗ̱ܝ̈ ܕ݁ܡܳܪܰܢ .

ܝܳܕ݂ܰܥܢܳܐ ܓ݁ܰܒ݂ܪܳܐ ܒ݁ܰܡܫܺܝܚܳܐ ܡܶܢ ܩܕ݂ܳܡ ܐܰܪܒ݁ܰܥܶܣܪܶܐ ܫܢܺܝܢ̈ .
 ܐܶܢ ܒ݁ܰܦ݂ܓ݂ܰܪ ܕ݁ܶܝܢ ܘܶܐܢ ܕ݁ܠܳܐ ܦ݁ܓ݂ܰܪ ܂ ܠܳܐ ܝܳܕ݂ܰܥ ܐ̱ܢܳܐ . ܐܰܠܳܗܳܐ ܗܽܘ ܝܳܕ݂ܰܥ .
 ܕ݁ܶܐܬ݂ܚܛܶܦ݂ ܗܽܘ ܗܳܢܳܐ ܥܕ݂ܰܡܳܐ ܫܡܰܝܳܐ ܕ݁ܰܬ݂ܠܳܬ݂ܳܐ .

ܘܝܳܕ݂ܰܥ ܐ̱ܢܳܐ ܠܶܗ ܠܗܳܢܳܐ ܒ݁ܰܪܢܳܫܳܐ . ܐܶܢ ܒ݁ܰܦ݂ܓ݂ܰܪ ܕ݁ܶܝܢ ܘܶܐܢ
 ܕ݁ܠܳܐ ܦ݁ܓ݂ܰܪ . ܠܳܐ ܝܳܕ݂ܰܥ ܐ̱ܢܳܐ . ܐܰܠܳܗܳܐ ܗܽܘ ܝܳܕ݂ܰܥ .

ܕ݁ܶܐܬ݂ܚܛܶܦ݂ ܠܦ݂ܰܪܕ݁ܰܝܣܳܐ ܆ ܘܰܫܡܰܥ ܡܶܠܶܐ̈ ܕ݁ܠܳܐ ܡܶܬ݂ܡܰܠܠܳܢ̈ .
 ܐܰܝܠܶܝܢ ܕ݁ܠܳܐ ܫܰܠܺܝܛ ܠܒ݂ܰܪܢܳܫܳܐ ܠܰܡܡܰܠܳܠܽܘ ܐܶܢܶܝܢ̈ .

ܥܰܠ ܗܳܢܳܐ ܐܶܫܬ݁ܰܒ݂ܗܰܪ ܆ ܥܰܠ ܢܰܦ݂ܫܝ ܕ݁ܶܝܢ ܠܳܐ ܐܶܫܬ݁ܰܒ݂ܗܰܪ ܇
 ܐܶܠܳܐ ܐܶܢ ܒ݁ܟ݂ܽܘܪܗܳܢܶܐ̈ .

ܐܶܢ ܐܶܨܒ݁ܶܐ ܓ݁ܶܝܪ ܕ݁ܶܐܫܬ݁ܰܒ݂ܗܰܪ ܆ ܠܳܐ ܗܳܘܶܐ ܐ̱ܢܳܐ ܫܳܛܝܳܐ .
 ܫܪܳܪܳܐ ܗܽܘ ܓ݁ܶܝܪ ܐܳܡܰܪ ܐ̱ܢܳܐ . ܚܳܐܶܣܢܳܐ ܕ݁ܶܝܢ ܆ ܕ݁ܰܠܡܳܐ ܐ̱ܢܳܫ ܢܶܬ݂ܪܰܥܶܐ ܥܠܰܝ
 ܝܰܬ݁ܺܝܪ ܡܶܢ ܡܳܐ ܕ݁ܚܳܙܶܐ ܠܺܝ ܂ ܘܰܕ݂ܫܳܡܰܥ ܡܶܢܝ .

ܘܰܕ݂ܠܳܐ ܐܶܬ݁ܪܺܝܡ ܒ݁ܝܰܬ݁ܺܝܪܽܘܬ݂ܳܐ ܕ݁ܓ݂ܶܠܝܳܢܶܐ̈ ܆ ܐܶܫܬ݁ܠܶܡ ܠܺܝ
 ܫܦ݂ܳܝܳܐ ܠܒ݂ܶܣܪܝ ܂ ܡܰܠܰܐܟ݂ܶܗ ܕ݁ܣܳܛܳܢܳܐ . ܕ݁ܢܶܗܘܶܐ ܡܩܰܦ݁ܰܚ ܠܺܝ ܕ݁ܠܳܐ ܐܶܬ݁ܪܺܝܡ
 .

ܘܥܰܠ ܗܳܢܳܐ ܬ݁ܠܳܬ݂ ܙܰܒ݂ܢܺܝܢ̈ ܒ݁ܥܺܝܬ݂ ܡܶܢ ܡܳܪܝ ܕ݁ܢܰܦ݂ܪܶܩ ܡܶܢܝ
 .

ܘܶܐܡܰܪ ܠܺܝ ܁ ܣܳܦ݂ܩܳܐ ܠܳܟ݂ ܛܰܝܒ݁ܽܘܬ݂ܝ . ܚܰܝܠܝ ܓ݁ܶܝܪ
 ܒ݁ܰܟ݂ܪܺܝܗܽܘܬ݂ܳܐ ܗܽܘ ܡܶܬ݂ܓ݁ܡܰܪ . ܚܳܕ݂ܝܳܐܝܺܬ݂ ܗܳܟ݂ܺܝܠ ܐܶܫܬ݁ܰܒ݂ܗܰܪ ܒ݁ܟ݂ܽܘܪܗܳܢܰܝ̈ ܆
 ܕ݁ܢܰܓ݁ܶܢ ܥܠܰܝ ܚܰܝܠܶܗ ܕ݁ܰܡܫܺܝܚܳܐ .

ܡܶܛܽܠ ܗܳܢܳܐ ܨܳܒ݂ܶܐ ܐ̱ܢܳܐ ܒ݁ܟ݂ܽܘܪܗܳܢܶܐ̈ . ܒ݁ܨܰܥܪܳܐ .
 ܒ݁ܽܐܘܠܨܳܢܶܐ̈ . ܒ݁ܰܪܕ݂ܽܘܦ݂ܝܳܐ . ܒ݁ܰܚܒ݂ܽܘܫܝܳܐ ܕ݁ܥܰܠ ܐܰܦ݁ܰܝ̈ ܡܫܺܝܚܳܐ . ܐܶܡܰܬ݂ܝ
 ܕ݁ܰܟ݂ܪܺܝܗ ܐ̱ܢܳܐ ܓ݁ܶܝܪ ܆ ܗܳܝܕ݁ܶܝܢ ܗ̱ܽܘ ܚܰܝܠܬ݂ܳܢ ܐ̱ܢܳܐ .

ܗܳܐ ܗ̱ܘܺܝܬ݂ ܚܰܣܺܝܪ ܪܶܥܝܳܢܳܐ ܒ݁ܫܽܘܒ݂ܗܳܪܝ ܆ ܕ݁ܰܐܢ̱ܬ݁ܽܘܢ
 ܐܶܠܰܨܬ݁ܽܘܢܳܢܝ . ܚܰܝܳܒ݂ܺܝܢ ܗ̱ܘܰܝܬ݁ܽܘܢ ܓ݁ܶܝܪ ܂ ܕ݁ܰܐܢ̱ܬ݁ܽܘܢ ܬ݁ܰܣܗܕ݂ܽܘܢ ܥܠܰܝ ܇ ܡܶܛܽܠ
 ܕ݁ܠܳܐ ܒ݁ܰܨܪܶܬ݂ ܡܶܕ݁ܶܡ ܡܶܢ ܫܠܺܝܚܶܐ̈ ܂ ܐܰܝܠܶܝܢ ܕ݁ܛܳܒ݂ ܡܝܰܬ݁ܪܺܝܢ . ܘܳܐܦ݂ܶܢ ܠܳܐ
 ܗ̱ܘܺܝܬ݂ ܡܶܕ݁ܶܡ .

ܐܳܬ݂ܘܳܬ݂ܳܐ̈ ܕ݁ܰܫܠܺܝܚܶܐ̈ ܥܶܒ݂ܕ݁ܶܬ݂ ܒ݁ܰܝܢܳܬ݂ܟ݂ܽܘܢ . ܒ݁ܟ݂ܽܠ
 ܡܣܰܝܒ݁ܪܳܢܽܘ . ܘܒ݂ܰܓ݂ܒ݂ܰܪܘܳܬ݂ܳܐ̈ . ܘܰܒ݂ܬ݂ܶܕ݂ܡܪܳܬ݂ܳܐ̈ . ܘܰܒ݂ܚܰܝܠܶܐ̈ .

ܒ݁ܡܳܢܳܐ ܓ݁ܶܝܪ ܐܶܬ݂ܒ݁ܰܨܰܪܬ݁ܽܘܢ ܡܶܢ ܥܺܕ݂ܳܬ݂ܳܐ̈ ܐ̱ܚܪܳܢܝܳܬ݂ܳܐ̈ ܆
 ܐܶܠܳܐ ܐܶܢ ܒ݁ܗܳܕ݂ܶܐ ܕ݁ܶܐܢܳܐ ܠܳܐ ܝܶܩܪܶܬ݂ ܥܠܰܝܟ݁ܽܘܢ . ܫܒ݂ܽܘܩܘ ܠܺܝ ܗܳܕ݂ܶܐ
 ܣܰܟ݂ܠܽܘܬ݂ܳܐ .

ܗܳܐ ܗܳܕ݂ܶܐ ܕ݁ܰܬ݂ܠܳܬ݂ ܗ̱ܺܝ ܙܰܒ݂ܢܺܝܢ̈ ܕ݁ܰܡܛܰܝܰܒ݂ ܐ̱ܢܳܐ
 ܕ݁ܺܐܬ݂ܶܐ ܠܘܳܬ݂ܟ݂ܽܘܢ ܇ ܘܠܳܐ ܐܺܩܰܪ ܥܠܰܝܟ݁ܽܘܢ ܆ ܡܶܛܽܠ ܕ݁ܠܳܐ ܒ݁ܳܥܶܐ ܐ̱ܢܳܐ ܕ݁ܺܝܠܟ݂ܽܘܢ
 ܇ ܐܶܠܳܐ ܠܟ݂ܽܘܢ . ܠܳܐ ܓ݁ܶܝܪ ܚܰܝܳܒ݂ܺܝܢ ܒ݁ܢܰܝܳܐ̈ ܠܰܡܣܳܡ ܣܺܝܡܳܬ݂ܳܐ̈ ܠܰܐܒ݂ܳܗܶܐ̈ ܆
 ܐܶܠܳܐ ܐܰܒ݂ܳܗܶܐ̈ ܠܰܒ݂ܢܰܝܗܽܘܢ̈ .

ܐܶܢܳܐ ܕ݁ܶܝܢ ܚܳܕ݂ܝܳܐܝܺܬ݂ ܘܢܰܦ݂ܩܳܬ݂ܳܐ̈ ܐܰܦ݁ܶܩ ܆ ܘܳܐܦ݂ ܩܢܽܘܡܝ
 ܐܶܬ݁ܶܠ ܥܰܠ ܐܰܦ݁ܰܝ̈ ܢܰܦ݂ܫܳܬ݂ܟ݂ܽܘܢ̈ . ܐܳܦ݂ܶܢ ܟ݁ܰܕ݂ ܝܰܬ݁ܺܝܪܳܐܝܺܬ݂ ܡܰܚܶܒ݂ ܐ̱ܢܳܐ
 ܠܟ݂ܽܘܢ ܆ ܐܰܢ̱ܬ݁ܽܘܢ ܒ݁ܨܺܝܪܳܐܝܺܬ݂ ܡܰܚܒ݂ܺܝܢ ܐܢ̱ܬ݁ܽܘܢ ܠܺܝ .

ܘܰܟ݂ܒ݂ܰܪ ܐܶܢܳܐ ܠܳܐ ܝܶܩܪܶܬ݂ ܥܠܰܝܟ݁ܽܘܢ ܆ ܐܶܠܳܐ ܐܰܝܟ݂ ܓ݁ܰܒ݂ܪܳܐ
 ܚܳܪܥܳܐ ܂ ܒ݁ܢܶܟ݂ܠܳܐ ܓ݁ܢܰܒ݂ܬ݁ܟ݂ܽܘܢ .

ܠܡܳܐ ܒ݁ܝܰܕ݂ ܐ̱ܢܳܫ ܐ̱ܚܪܺܝܢ ܕ݁ܫܰܕ݁ܪܶܬ݂ ܠܘܳܬ݂ܟ݂ܽܘܢ ܂
 ܐܶܬ݂ܝܰܥܢܶܬ݂ ܥܠܰܝܟ݁ܽܘܢ .

ܡܶܢ ܛܺܛܳܘܣ ܒ݁ܥܺܝܬ݂ ܂ ܘܫܰܕ݁ܪܶܬ݂ ܥܰܡܶܗ ܠܰܐܚܶܐ̈ . ܠܡܳܐ ܡܶܕ݁ܶܡ
 ܐܶܬ݂ܝܰܥܰܢ ܥܠܰܝܟ݁ܽܘܢ ܛܺܛܳܘܣ . ܠܰܘ ܒ݁ܰܚܕ݂ܳܐ ܪܽܘܚܳܐ ܗܰܠܶܟ݂ܢ ܂ ܘܰܒ݂ܗܶܝܢ
 ܒ݁ܥܶܩܒ݂ܳܬ݂ܳܐ̈ .

ܠܡܳܐ ܬ݁ܽܘܒ݂ ܣܳܒ݂ܪܺܝܢ ܐܢ̱ܬ݁ܽܘܢ ܕ݁ܰܠܟ݂ܽܘܢ ܢܳܦ݂ܩܺܝܢܰܢ ܪܽܘܚܳܐ ܆
 ܩܕ݂ܳܡ ܐܰܠܳܗܳܐ ܒ݁ܰܡܫܺܝܚܳܐ ܡܡܰܠܠܺܝܢܰܢ . ܘܟ݂ܽܠܗܶܝܢ ܚܰܒ݁ܺܝܒ݂ܰܝ̈ ܂ ܡܶܛܽܠ ܒ݁ܶܢܝܳܢܳܐ
 ܗܽܘ ܕ݁ܺܝܠܟ݂ܽܘܢ .

ܕ݁ܳܚܶܠ ܐ̱ܢܳܐ ܓ݁ܶܝܪ ܕ݁ܰܠܡܳܐ ܐܺܬ݂ܶܐ ܠܘܳܬ݂ܟ݂ܽܘܢ ܇ ܘܠܳܐ
 ܐܶܫܟ݁ܰܚܟ݂ܽܘܢ ܐܰܝܟ݂ ܕ݁ܨܳܒ݂ܶܐ ܐ̱ܢܳܐ ܇ ܘܶܐܫܬ݁ܟ݂ܰܚ ܠܟ݂ܽܘܢ ܐܳܦ݂ ܐܶܢܳܐ ܐܰܝܟ݂ ܡܳܐ ܕ݁ܠܳܐ
 ܨܳܒ݂ܶܝܬ݁ܽܘܢ . ܕ݁ܰܠܡܳܐ ܚܶܪܝܳܢܳܐ . ܘܰܚܣܳܡܳܐ . ܘܚܶܡܬ݂ܳܐ . ܘܥܶܨܝܳܢܳܐ . ܘܡܶܐܟ݂ܰܠ
 ܩܰܪܨܳܐ . ܘܪܶܛܢܳܐ . ܘܰܚܬ݂ܺܝܪܽܘܬ݂ܳܐ . ܘܰܫܓ݂ܽܘܫܝܳܐ .

ܕ݁ܰܠܡܳܐ ܟ݁ܰܕ݂ ܐܺܬ݂ܶܐ ܠܘܳܬ݂ܟ݂ܽܘܢ ܂ ܢܡܰܟ݁ܟ݂ܰܢܝ ܐܰܠܳܗܝ ܆
 ܘܶܐܬ݂ܶܐܒ݂ܶܠ ܥܰܠ ܣܰܓ݁ܺܝܶܐܐ̈ ܐܰܝܠܶܝܢ ܕ݁ܰܚܛܰܘ ܁ ܘܠܳܐ ܬ݁ܳܒ݂ܘ ܂ ܡܶܢ ܛܰܢܦ݂ܽܘܬ݂ܳܐ ܂
 ܘܡܶܢ ܙܳܢܝܽܘܬ݂ܳܐ ܂ ܘܡܶܢ ܦ݁ܰܚܙܽܘܬ݂ܳܐ ܂ ܕ݁ܰܥܒ݂ܰܕ݂ܘ .

ܗܳܕ݂ܶܐ ܕ݁ܰܬ݂ܠܳܬ݂ ܗ̱ܺܝ ܙܰܒ݂ܢܺܝܢ̈ ܕ݁ܺܐܬ݂ܶܐ ܐ̱ܢܳܐ ܠܘܳܬ݂ܟ݂ܽܘܢ ܆
 ܕ݁ܥܰܠ ܦ݁ܽܘܡ ܬ݁ܪܶܝܢ̈ ܘܰܬ݂ܠܳܬ݂ܳܐ ܣܳܗܕ݁ܺܝܢ ܬ݁ܩܽܘܡ ܟ݁ܽܠ ܡܶܠܳܐ .

ܡܶܢ ܩܕ݂ܺܝܡ ܐܶܡܪܶܬ݂ ܗ̱ܘܺܝܬ݂ ܠܟ݂ܽܘܢ ܆ ܘܬ݂ܽܘܒ݂ ܡܩܰܕ݁ܶܡ ܐ̱ܢܳܐ
 ܐܳܡܰܪ ܐ̱ܢܳܐ ܠܟ݂ܽܘܢ ܇ ܐܰܝܟ݂ ܕ݁ܳܐܦ݂ ܬ݁ܰܪܬ݁ܶܝܢ̈ ܙܰܒ݂ܢܺܝܢ̈ ܕ݁ܰܗܘܺܝܬ݂ ܠܘܳܬ݂ܟ݂ܽܘܢ
 ܐܶܡܪܶܬ݂ ܠܟ݂ܽܘܢ ܇ ܘܳܐܦ݂ ܗܳܫܳܐ ܟ݁ܰܕ݂ ܪܰܚܺܝܩ ܐ̱ܢܳܐ ܟ݁ܳܬ݂ܶܒ݂ܢܳܐ ܇ ܠܗܳܠܶܝܢ ܕ݁ܰܚܛܰܘ̈ ܆
 ܘܰܠܫܰܪܟ݁ܳܐ ܕ݁ܰܐ̱ܚܪܳܢܶܐ̈ ܆ ܕ݁ܶܐܢ ܐܺܬ݂ܶܐ ܬ݁ܽܘܒ݂ ܂ ܠܳܐ ܐܶܚܽܘܣ .

ܡܶܛܽܠ ܕ݁ܒ݂ܽܘܩܝܳܐ ܒ݁ܳܥܶܝܬ݁ܽܘܢ ܕ݁ܰܡܫܺܝܚܳܐ ܕ݁ܰܡܡܰܠܶܠ ܒ݁ܺܝ . ܗܰܘ
 ܕ݁ܠܳܐ ܗܘܳܐ ܡܚܺܝܠ ܒ݁ܟ݂ܽܘܢ ܇ ܐܶܠܳܐ ܚܰܝܠܬ݂ܳܢ ܗ̱ܽܘ ܒ݁ܟ݂ܽܘܢ .

ܐܳܦ݂ܶܢ ܐܶܙܕ݁ܩܶܦ݂ ܓ݁ܶܝܪ ܒ݁ܰܡܚܺܝܠܽܘܬ݂ܳܐ ܆ ܐܶܠܳܐ ܚܰܝ ܗ̱ܽܘ
 ܒ݁ܚܰܝܠܳܐ ܕ݁ܰܐܠܳܗܳܐ . ܘܳܐܦ݂ ܚܢܰܢ ܡܚܺܝܠܺܝܢܰܢ ܥܰܡܶܗ ܆ ܐܶܠܳܐ ܚܰܝܺܝܢ ܚ̱ܢܰܢ ܥܰܡܶܗ
 ܒ݁ܚܰܝܠܳܐ ܕ݁ܰܐܠܳܗܳܐ ܕ݁ܰܒ݂ܟ݂ܽܘܢ .

ܢܰܦ݂ܫܟ݂ܽܘܢ ܒ݁ܩܰܘ ܆ ܐܶܢ ܒ݁ܳܗ ܒ݁ܗܰܝܡܳܢܽܘܬ݂ܳܐ ܩܳܝܡܺܝܢ ܐܢ̱ܬ݁ܽܘܢ .
 ܢܰܦ݂ܫܟ݂ܽܘܢ ܐܰܣܰܘ . ܐܰܘ ܠܳܐ ܡܶܫܬ݁ܰܘܕ݁ܥܺܝܬ݁ܽܘܢ ܕ݁ܝܶܫܽܘܥ ܡܫܺܝܚܳܐ ܒ݁ܟ݂ܽܘܢ ܗ̱ܽܘ ܆
 ܘܶܐܢ ܠܳܐ ܡܰܣܠܰܝܳܐ̈ ܐܢ̱ܬ݁ܽܘܢ .

ܡܣܰܒ݁ܰܪ ܐ̱ܢܳܐ ܕ݁ܶܝܢ ܕ݁ܬ݂ܶܕ݁ܥܽܘܢ ܆ ܕ݁ܰܚܢܰܢ ܠܳܐ ܗ̱ܘܰܝܢ ܡܰܣܠܶܝܢ
 .

ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢ ܐܰܠܳܗܳܐ ܇ ܕ݁ܠܳܐ ܢܶܗܘܶܐ ܒ݁ܟ݂ܽܘܢ ܡܶܕ݁ܶܡ
 ܕ݁ܒ݂ܺܝܫ ܇ ܐܰܝܟ݂ ܕ݁ܒ݂ܽܘܩܝܰܢ ܕ݁ܺܝܠܰܢ ܢܶܬ݂ܚܙܶܐ ܆ ܐܶܠܳܐ ܕ݁ܰܐܢ̱ܬ݁ܽܘܢ ܬ݁ܶܗܘܽܘܢ ܣܳܥܪܺܝܢ
 ܛܳܒ݂ܳܬ݂ܳܐ̈ ܇ ܘܰܚܢܰܢ ܢܶܗܘܶܐ ܐܰܝܟ݂ ܡܰܣܠܰܝܳܐ̈ .

ܠܳܐ ܓ݁ܶܝܪ ܡܶܫܟ݁ܚܺܝܢܰܢ ܕ݁ܢܶܥܒ݁ܶܕ݂ ܡܶܕ݁ܶܡ ܠܽܘܩܒ݂ܰܠ ܩܽܘܫܬ݁ܳܐ ܆
 ܐܶܠܳܐ ܚܠܳܦ݂ ܩܽܘܫܬ݁ܳܐ .

ܚܳܕ݂ܶܝܢܰܢ ܕ݁ܶܝܢ ܡܳܐ ܕ݁ܰܚܢܰܢ ܟ݁ܪܺܝܗܺܝܢ ܆ ܘܰܐܢ̱ܬ݁ܽܘܢ
 ܚܰܝܠܬ݂ܳܢܺܝܢ . ܗܳܕ݂ܶܐ ܓ݁ܶܝܪ ܐܳܦ݂ ܡܨܰܠܶܝܢܰܢ ܂ ܕ݁ܰܐܢ̱ܬ݁ܽܘܢ ܬ݁ܶܬ݁ܓ݁ܰܡܪܽܘܢ .

ܡܶܛܽܠ ܗܳܢܳܐ ܟ݁ܰܕ݂ ܪܰܚܺܝܩ ܐ̱ܢܳܐ ܗܳܠܶܝܢ ܟ݁ܳܬ݂ܶܒ݂ ܐ̱ܢܳܐ ܆ ܕ݁ܠܳܐ
 ܡܳܐ ܕ݁ܶܐܬ݂ܺܝܬ݂ ܩܰܫܝܳܐܝܺܬ݂ ܐܶܣܥܽܘܪ ܐܰܝܟ݂ ܫܽܘܠܛܳܢܳܐ ܕ݁ܝܰܗ̱ܒ݂ ܠܺܝ ܡܳܪܝ ܇
 ܠܒ݂ܶܢܝܳܢܟ݂ܽܘܢ ܘܠܳܐ ܠܣܽܘܚܳܦ݂ܟ݂ܽܘܢ ܀

ܡܶܟ݁ܺܝܠ ܐܰܚܰܝ̈ ܆ ܚܕ݂ܰܘ ܁ ܘܶܐܬ݂ܓ݁ܰܡ̱ܪܘ ܂ ܘܶܐܬ݂ܒ݁ܰܝܰܐܘ ܇
 ܘܰܐܘܝܽܘܬ݂ܳܐ ܘܫܰܝܢܳܐ ܢܶܗܘܶܐ ܒ݁ܟ݂ܽܘܢ . ܘܰܐܠܳܗܳܐ ܕ݁ܚܽܘܒ݁ܳܐ ܘܰܕ݂ܫܰܠܡܽܘܬ݂ܳܐ ܢܶܗܘܶܐ
 ܥܰܡܟ݂ܽܘܢ ܀

ܫܰܐܠܘ ܒ݁ܰܫܠܳܡܳܐ ܚܰܕ݂ ܕ݁ܚܰܕ݂ ܒ݁ܢܽܘܫܰܩܬ݁ܳܐ ܩܰܕ݁ܺܝܫܬ݁ܳܐ .

ܫܳܐܠܺܝܢ ܒ݁ܰܫܠܳܡܟ݂ܽܘܢ ܟ݁ܽܠܗܽܘܢ ܩܰܕ݁ܺܝܫܶܐ̈ .

ܫܠܳܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܂ ܘܚܽܘܒ݁ܶܗ ܕ݁ܰܐܠܳܗܳܐ ܂
 ܘܫܰܘܬ݁ܳܦ݂ܽܘܬ݂ܳܐ ܕ݁ܪܽܘܚܳܐ ܕ݁ܩܽܘܕ݂ܫܳܐ ܂ ܥܰܡ ܟ݁ܽܠܟ݂ܽܘܢ ܂ ܐܰܡܺܝܢ ܀.܀.܀܀