ܦ݁ܰܘܠܳܘܣ ܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ ܁ ܒ݁ܦ݂ܽܘܩܕ݁ܳܢܳܐ ܕ݁ܰܐܠܳܗܳܐ
 ܡܰܚܝܳܢܰܢ ܁ ܘܕ݂ܰܡܫܺܝܚܳܐ ܝܶܫܽܘܥ ܣܰܒ݂ܪܰܢ ܆

ܠܛܺܝܡܳܬ݂ܶܐܳܘܣ ܒ݁ܪܳܐ ܫܰܪܺܝܪܳܐ ܒ݁ܗܰܝܡܳܢܽܘܬ݂ܳܐ . ܛܰܝܒ݁ܽܘܬ݂ܳܐ
 ܘܪܰܚܡܶܐ̈ ܘܰܫܠܳܡܳܐ ܁ ܡܶܢ ܐܰܠܳܗܳܐ ܐܰܒ݂ܽܘܢ ܆ ܘܰܡܫܺܝܚܳܐ ܝܶܫܽܘܥ ܡܳܪܰܢ ܀

ܒ݁ܥܺܝܬ݂ ܗ̱ܘܺܝܬ݂ ܡܶܢܳܟ݂ ܁ ܟ݁ܰܕ݂ ܐܳܙܶܠ ܐ̱ܢܳܐ ܠܡܰܩܶܕ݂ܳܘܢܺܝܰܐ ܆
 ܕ݁ܰܬ݂ܩܰܘܶܐ ܒ݁ܶܐܦ݂ܶܣܳܘܣ ܆ ܘܰܬ݂ܦ݂ܰܩܶܕ݂ ܠܐ̱ܢܳܫ ܐ̱ܢܳܫ ܕ݁ܠܳܐ ܢܰܠܦ݂ܽܘܢ ܝܽܘܠܦ݁ܳܢܶܐ̈
 ܡܫܰܚܠܦ݂ܶܐ̈ ܇

ܘܠܳܐ ܢܶܬ݂ܪܡܽܘܢ ܠܫܽܘܥܝܳܬ݂ܳܐ̈ ܘܰܠܬ݂ܰܫܥܝܳܬ݂ܳܐ̈ ܕ݁ܫܰܪܒ݂ܳܬ݂ܳܐ̈ ܁
 ܕ݁ܣܳܟ݂ܳܐ ܠܰܝܬ݁ ܠܗܽܘܢ . ܗܳܠܶܝܢ ܕ݁ܚܶܪܝܳܢܶܐ̈ ܗ̱ܘ ܥܳܒ݂ܕ݁ܳܢ̈ ܝܰܬ݁ܺܝܪܳܐܝܺܬ݂ ܁ ܘܠܳܐ
 ܒ݁ܶܢܝܳܢܳܐ ܒ݁ܗܰܝܡܳܢܽܘܬ݂ܳܐ ܕ݁ܰܐܠܳܗܳܐ .

ܣܳܟ݂ܶܗ ܕ݁ܶܝܢ ܕ݁ܦ݂ܽܘܩܕ݁ܳܢܳܐ ܐܺܝܬ݂ܰܘܗ̱ܝ ܚܽܘܒ݁ܳܐ . ܕ݁ܡܶܢ ܠܶܒ݁ܳܐ
 ܕ݁ܰܟ݂ܝܳܐ . ܘܡܶܢ ܬ݁ܺܐܪܬ݁ܳܐ ܛܳܒ݂ܬ݂ܳܐ . ܘܡܶܢ ܗܰܝܡܳܢܽܘܬ݂ܳܐ ܫܰܪܺܝܪܬ݁ܳܐ .

ܘܡܶܢܗܶܝܢ ܡܶܢ ܗܳܠܶܝܢ ܛܥܰܘ ܐ̱ܢܳܫܳܐ ܘܰܣܛܰܘ ܠܡܶܠܶܐ̈ ܣܪܺܝܩܳܬ݂ܳܐ̈
 ܆

ܒ݁ܕ݂ܰܒ݂ܥܰܘ ܠܡܶܗܘܳܐ ܡܰܠܦ݂ܳܢܶܐ̈ ܕ݁ܢܳܡܽܘܣܳܐ ܇ ܟ݁ܰܕ݂ ܠܳܐ
 ܡܶܣܬ݁ܰܟ݁ܠܺܝܢ ܡܶܕ݁ܶܡ ܕ݁ܰܡܡܰܠܠܺܝܢ ܇ ܘܠܳܐ ܡܶܕ݁ܶܡ ܕ݁ܰܥܠܰܘܗ̱ܝ ܡܶܬ݂ܚܪܶܝܢ ܀

ܝܳܕ݂ܥܺܝܢܰܢ ܕ݁ܶܝܢ ܁ ܕ݁ܢܳܡܽܘܣܳܐ ܫܰܦ݁ܺܝܪ ܗ̱ܽܘ ܆ ܐܶܢ ܐ̱ܢܳܫ
 ܐܰܟ݂ܘܳܬ݂ܶܗ ܕ݁ܢܳܡܽܘܣܳܐ ܢܶܬ݁ܕ݁ܰܒ݁ܰܪ ܒ݁ܶܗ ܇

ܟ݁ܰܕ݂ ܝܳܕ݂ܰܥ ܕ݁ܰܠܟ݂ܺܐܢܶܐ̈ ܢܳܡܽܘܣܳܐ ܠܳܐ ܣܺܝܡ ܆ ܐܶܠܳܐ ܠܥܰܘܳܠܶܐ̈
 . ܘܰܠܡܳܪܽܘܕ݂ܶܐ̈ . ܘܰܠܪܰܫܺܝܥܶܐ̈ . ܘܰܠܚܰܛܳܝܶܐ̈ . ܘܰܠܥܰܢܳܬ݂ܶܐ̈ . ܘܠܰܐܝܠܶܝܢ ܕ݁ܠܳܐ
 ܕ݁ܟ݂ܶܝܢ . ܘܠܰܐܝܠܶܝܢ ܕ݁ܡܳܚܶܝܢ ܠܰܐܒ݂ܳܗܰܝܗܽܘܢ̈ . ܘܠܰܐܝܠܶܝܢ ܕ݁ܡܳܚܶܝܢ ܠܶܐܡܗܳܬ݂ܗܽܘܢ̈ .
 ܘܰܠܩܳܛܽܘܠܶܐ̈ .

ܘܰܠܙܰܢܳܝܶܐ̈ . ܘܰܠܫܳܟ݂ܒ݁ܰܝ̈ ܥܰܡ ܕ݁ܶܟ݂ܪܶܐ̈ . ܘܰܠܓ݂ܳܢܒ݁ܰܝ̈
 ܒ݁ܢܰܝ̈ ܚܺܐܪܶܐ̈ . ܘܰܠܕ݂ܰܓ݁ܳܠܶܐ̈ . ܘܰܠܥܳܒ݂ܪܰܝ̈ ܥܰܠ ܡܰܘܡܳܬ݂ܳܐ̈ . ܘܰܠܟ݂ܽܠܡܶܕ݁ܶܡ
 ܕ݁ܺܐܝܬ݂ܰܘܗ̱ܝ ܣܰܩܽܘܒ݂ܠܳܐ ܠܝܽܘܠܦ݁ܳܢܳܐ ܚܠܺܝܡܳ

ܕ݁ܶܐܘܰܢܓ݁ܶܠܺܝܳܘܢ ܕ݁ܬ݂ܶܫܒ݁ܽܘܚܬ݁ܶܗ ܕ݁ܰܐܠܳܗܳܐ ܡܒ݂ܰܪܟ݂ܳܐ . ܗܰܘ
 ܕ݁ܶܐܢܳܐ ܐܶܬ݂ܗܰܝܡܢܶܬ݂ .

ܘܡܰܘܕ݁ܶܐ ܐ̱ܢܳܐ ܠܶܗ ܕ݁ܚܰܝܠܰܢܝ ܁ ܠܡܳܪܰܢ ܝܶܫܽܘܥ ܡܫܺܝܚܳܐ ܆
 ܕ݁ܚܰܫܒ݁ܰܢܝ ܡܗܰܝܡܢܳܐ ܘܣܳܡܰܢܝ ܠܬ݂ܶܫܡܶܫܬ݁ܶܗ ܇

ܠܺܝ ܕ݁ܡܶܢ ܩܕ݂ܺܝܡ ܡܓ݂ܰܕ݁ܦ݂ܳܢ ܗ̱ܘܺܝܬ݂ . ܘܪܳܕ݂ܽܘܦ݂ ܘܰܡܨܰܥܪܳܢ .
 ܐܶܠܳܐ ܐܶܬ݂ܚܰܢܢܶܬ݂ ܡܶܛܽܠ ܕ݁ܟ݂ܰܕ݂ ܠܳܐ ܝܳܕ݂ܰܥ ܗ̱ܘܺܝܬ݂ ܇ ܥܶܒ݂ܕ݁ܶܬ݂ ܕ݁ܠܳܐ
 ܗܰܝܡܳܢܽܘܬ݂ܳܐ .

ܣܶܓ݂ܝܰܬ݂ ܒ݁ܺܝ ܕ݁ܶܝܢ ܆ ܛܰܝܒ݁ܽܘܬ݂ܶܗ ܕ݁ܡܳܪܰܢ ܘܗܰܝܡܳܢܽܘܬ݂ܳܐ
 ܘܚܽܘܒ݁ܳܐ ܂ ܕ݁ܰܒ݂ܝܶܫܽܘܥ ܡܫܺܝܚܳܐ ܀

ܡܗܰܝܡܢܳܐ ܗ̱ܝ ܡܶܠܬ݂ܳܐ ܘܫܳܘܝܳܐ ܗ̱ܝ ܠܰܡܩܰܒ݁ܳܠܽܘܬ݂ܳܗ ܆ ܕ݁ܝܶܫܽܘܥ
 ܡܫܺܝܚܳܐ ܐܶܬ݂ܳܐ ܠܥܳܠܡܳܐ ܠܡܰܚܳܝܽܘ ܠܚܰܛܳܝܶܐ̈ ܇ ܕ݁ܩܰܕ݂ܡܳܝܗܽܘܢ ܐܶܢܳܐ ܐ̱ܢܳܐ .

ܐܶܠܳܐ ܡܶܛܽܠ ܗܳܢܳܐ ܪܰܚܶܡ ܥܠܰܝ ܆ ܕ݁ܒ݂ܺܝ ܩܰܕ݂ܡܳܐ ܢܚܰܘܶܐ ܝܶܫܽܘܥ
 ܡܫܺܝܚܳܐ ܟ݁ܽܠܳܗ ܡܰܓ݁ܪܰܬ݂ ܪܽܘܚܶܗ ܇ ܠܬ݂ܰܚܘܺܝܬ݂ܳܐ ܕ݁ܰܐܝܠܶܝܢ ܕ݁ܰܥܬ݂ܺܝܕ݂ܺܝܢ
 ܕ݁ܰܢܗܰܝܡܢܽܘܢ ܒ݁ܶܗ ܠܚܰܝܶܐ̈ ܕ݁ܰܠܥܳܠܰܡ .

ܠܡܰܠܟ݁ܳܐ ܕ݁ܶܝܢ ܕ݁ܥܳܠܡܶܐ̈ ܇ ܠܗܰܘ ܕ݁ܠܳܐ ܡܶܬ݂ܚܰܒ݁ܰܠ ܘܠܳܐ
 ܡܶܬ݂ܚܙܶܐ ܇ ܕ݁ܗܽܘܝܽܘ ܚܰܕ݂ ܐܰܠܳܗܳܐ ܆ ܐܺܝܩܳܪܳܐ ܘܬ݂ܶܫܒ݁ܽܘܚܬ݁ܳܐ ܠܥܳܠܰܡ ܥܳܠܡܺܝܢ ܂
 ܐܰܡܺܝܢ ܀

ܗܳܢܳܐ ܦ݁ܽܘܩܕ݁ܳܢܳܐ ܡܰܓ݂ܥܶܠ ܐ̱ܢܳܐ ܠܳܟ݂ ܒ݁ܶܪܝ ܛܺܝܡܳܬ݂ܶܐܳܘܣ :
 ܐܰܝܟ݂ ܢܒ݂ܺܝܰܘܳܬ݂ܳܐ̈ ܩܰܕ݂ܡܳܝܳܬ݂ܳܐ̈ ܕ݁ܰܗܘܰܝ̈ ܥܠܰܝܟ݁ ܆ ܕ݁ܬ݂ܶܦ݂ܠܽܘܚ ܒ݁ܗܶܝܢ
 ܦ݁ܳܠܚܽܘܬ݂ܳܐ ܗܳܕ݂ܶܐ ܫܰܦ݁ܺܝܪܬ݁ܳܐ ܇

ܒ݁ܗܰܝܡܳܢܽܘܬ݂ܳܐ ܘܰܒ݂ܬ݂ܺܐܪܬ݁ܳܐ ܛܳܒ݂ܬ݂ܳܐ . ܐܰܝܠܶܝܢ ܓ݁ܶܝܪ
 ܕ݁ܰܠܗܳܕ݂ܶܐ ܕ݁ܚܰܩܘ ܡܶܢܗܽܘܢ ܆ ܡܶܢ ܗܰܝܡܳܢܽܘܬ݂ܳܐ ܐܶܣܬ݁ܰܪܰܩܘ ܇

ܐܰܝܟ݂ ܗܽܘܡܶܢܶܐܳܘܣ ܘܰܐܠܶܟ݁ܣܰܢܕ݁ܪܳܘܣ ܇ ܗܳܠܶܝܢ ܕ݁ܰܐܫܠܡܶܬ݂
 ܠܣܳܛܳܢܳܐ ܁ ܕ݁ܢܶܬ݂ܪܕ݂ܽܘܢ ܕ݁ܠܳܐ ܢܶܗܘܽܘܢ ܡܓ݂ܰܕ݁ܦ݂ܺܝܢ ܀

ܒ݁ܳܥܶܐ ܐ̱ܢܳܐ ܗܳܟ݂ܺܝܠ ܡܶܢܳܟ݂ ܆ ܕ݁ܡܶܢ ܩܕ݂ܳܡ ܟ݁ܽܠܡܶܕ݁ܶܡ
 ܒ݁ܳܥܽܘܬ݂ܳܐ ܬ݁ܶܗܘܶܐ ܡܩܰܪܶܒ݂ ܠܰܐܠܳܗܳܐ ܁ ܘܰܨܠܽܘܬ݂ܳܐ ܁ ܘܬ݂ܰܚܢܰܢܬ݁ܳܐ ܁ ܘܬ݂ܰܘܕ݁ܺܝܬ݂ܳܐ
 ܇ ܚܠܳܦ݂ ܟ݁ܽܠܗܽܘܢ ܒ݁ܢܰܝܢܳܫܳܐ̈ ܁

ܚܠܳܦ݂ ܡܰܠܟ݁ܶܐ̈ ܘܪܰܘܪܒ݂ܳܢܶܐ̈ ܇ ܕ݁ܥܽܘܡܪܳܐ ܫܰܠܝܳܐ ܘܢܺܝܚܳܐ ܢܶܥܡܰܪ
 ܒ݁ܟ݂ܽܠܳܗ ܕ݁ܶܚܠܰܬ݂ ܐܰܠܳܗܳܐ ܘܕ݁ܰܟ݂ܝܽܘܬ݂ܳܐ .

ܗܳܕ݂ܶܐ ܓ݁ܶܝܪ ܫܰܦ݁ܺܝܪܳܐ ܘܰܡܩܰܒ݁ܠܳܐ ܩܕ݂ܳܡ ܐܰܠܳܗܳܐ ܡܰܚܝܳܢܰܢ
 ܇

ܗܰܘ ܕ݁ܨܳܒ݂ܶܐ ܕ݁ܟ݂ܽܠܗܽܘܢ ܒ݁ܢܰܝܢܳܫܳܐ̈ ܢܺܚܽܘܢ ܇ ܘܢܶܬ݂ܦ݁ܢܽܘܢ
 ܠܺܝܕ݂ܰܥܬ݂ܳܐ ܕ݁ܰܫܪܳܪܳܐ .

ܚܰܕ݂ ܗ̱ܽܘ ܓ݁ܶܝܪ ܐܰܠܳܗܳܐ . ܘܚܰܕ݂ ܗ̱ܽܘ ܡܶܨܥܳܝܳܐ ܕ݁ܰܐܠܳܗܳܐ
 ܘܕ݂ܰܒ݂ܢܰܝܢܳܫܳܐ̈ ܁ ܒ݁ܰܪܢܳܫܳܐ ܝܶܫܽܘܥ ܡܫܺܝܚܳܐ ܇

ܗܰܘ ܕ݁ܝܰܗ̱ܒ݂ ܢܰܦ݂ܫܶܗ ܦ݁ܽܘܪܩܳܢܳܐ ܚܠܳܦ݂ ܟ݁ܽܠ ܐ̱ܢܳܫ ܆
 ܣܳܗܕ݁ܽܘܬ݂ܳܐ ܕ݁ܶܐܬ݂ܳܬ݂ ܒ݁ܙܰܒ݂ܢܳܗ .

ܗܳܝ ܕ݁ܶܐܢܳܐ ܐܶܬ݁ܣܺܝܡܶܬ݂ ܟ݁ܪܽܘܙܳܗ ܘܰܫܠܺܝܚܳܗ . ܩܽܘܫܬ݁ܳܐ ܐܳܡܰܪ
 ܐ̱ܢܳܐ ܘܠܳܐ ܡܕ݂ܰܓ݁ܶܠ ܐ̱ܢܳܐ ܆ ܕ݁ܰܗܘܺܝܬ݂ ܡܰܠܦ݂ܳܢܳܐ ܕ݁ܥܰܡ̱ܡܶܐ̈ ܒ݁ܗܰܝܡܳܢܽܘܬ݂ܳܐ
 ܕ݁ܰܫܪܳܪܳܐ ܀

ܨܳܒ݂ܶܐ ܐ̱ܢܳܐ ܗܳܟ݂ܺܝܠ ܆ ܕ݁ܰܗܘܰܘ ܡܨܰܠܶܝܢ ܓ݁ܰܒ݂ܪܶܐ̈ ܒ݁ܟ݂ܽܠ
 ܕ݁ܽܘܟ݁ܳܐ ܇ ܟ݁ܰܕ݂ ܡܪܺܝܡܺܝܢ ܐܺܝܕ݂ܰܝܗܽܘܢ̈ ܕ݁ܰܟ݂ܝܳܐܝܺܬ݂ ܁ ܕ݁ܠܳܐ ܪܽܘܓ݂ܙܳܐ ܘܰܕ݂ܠܳܐ
 ܡܰܚܫܒ݂ܳܬ݂ܳܐ̈ .

ܗܳܟ݂ܰܢܳܐ ܐܳܦ݂ ܢܶܫܶܐ̈ ܒ݁ܶܐܣܟ݁ܺܡܳܐ ܢܰܟ݂ܦ݁ܳܐ ܕ݁ܰܠܒ݂ܽܘܫܳܐ .
 ܒ݁ܬ݂ܰܚܡܶܨܬ݁ܳܐ ܘܰܒ݂ܢܰܟ݂ܦ݁ܽܘܬ݂ܳܐ ܢܶܗܘܶܐ ܬ݁ܰܨܒ݁ܺܝܬ݂ܗܶܝܢ ܆ ܠܳܐ ܒ݁ܰܓ݂ܕ݂ܽܘܠܶܐ̈
 ܘܰܒ݂ܕ݂ܰܗܒ݂ܳܐ . ܐܰܘ ܒ݁ܡܰܪܓ݁ܳܢܝܳܬ݂ܳܐ̈ . ܐܰܘ ܒ݁ܢܰܚܬ݁ܶܐ̈ ܫܰܦ݁ܺܝܪܶܐ̈ ܇

ܐܶܠܳܐ ܒ݁ܰܥܒ݂ܳܕ݂ܶܐ̈ ܛܳܒ݂ܶܐ̈ ܇ ܐܰܝܟ݁ܰܢܳܐ ܕ݁ܝܳܐܶܐ ܠܢܶܫܶܐ̈
 ܕ݁ܡܶܫܬ݁ܰܘܕ݁ܝܳܢ̈ ܕ݁ܶܚܠܰܬ݂ ܐܰܠܳܗܳܐ .

ܐܰܢ̱ܬ݁ܬ݂ܳܐ ܒ݁ܫܶܠܝܳܐ ܗܘܳܬ݂ ܝܳܠܦ݁ܳܐ ܒ݁ܟ݂ܽܠ ܫܽܘܥܒ݁ܳܕ݂ .

ܠܰܐܢ̱ܬ݁ܬ݂ܳܐ ܓ݁ܶܝܪ ܠܡܰܠܳܦ݂ܽܘ ܠܳܐ ܡܰܦ݁ܶܣ ܐ̱ܢܳܐ ܆ ܘܠܳܐ
 ܠܡܰܡܪܳܚܽܘ ܥܰܠ ܓ݁ܰܒ݂ܪܳܐ ܇ ܐܶܠܳܐ ܬ݁ܶܗܘܶܐ ܒ݁ܫܶܠܝܳܐ .

ܐܳܕ݂ܳܡ ܓ݁ܶܝܪ ܐܶܬ݂ܓ݁ܒ݂ܶܠ ܠܽܘܩܕ݂ܰܡ ܘܗܳܝܕ݁ܶܝܢ ܚܰܘܳܐ .

ܘܳܐܕ݂ܳܡ ܠܳܐ ܛܥܳܐ ܆ ܐܰܢ̱ܬ݁ܬ݂ܳܐ ܕ݁ܶܝܢ ܛܥܳܬ݂ ܘܥܶܒ݂ܪܰܬ݂ ܥܰܠ
 ܦ݁ܽܘܩܕ݁ܳܢܳܐ .

ܚܳܝܳܐ ܕ݁ܶܝܢ ܒ݁ܝܰܕ݂ ܝܰܠܕ݁ܶܝܗ̈ ܆ ܐܶܢ ܢܩܰܘܽܘܢ ܒ݁ܗܰܝܡܳܢܽܘܬ݂ܳܐ ܁
 ܘܰܒ݂ܚܽܘܒ݁ܳܐ ܁ ܘܰܒ݂ܩܰܕ݁ܺܝܫܽܘܬ݂ܳܐ ܂ ܘܰܒ݂ܢܰܟ݂ܦ݁ܽܘܬ݂ܳܐ ܀

ܡܗܰܝܡܢܳܐ ܗ̱ܝ ܡܶܠܬ݂ܳܐ ܆ ܕ݁ܶܐܢ ܐ̱ܢܳܫ ܪܳܐܶܓ݂ ܩܰܫܺܝܫܽܘܬ݂ܳܐ ܆
 ܥܒ݂ܳܕ݂ܶܐ̈ ܛܳܒ݂ܶܐ̈ ܪܳܐܶܓ݂ .

ܘܳܠܶܐ ܕ݁ܶܝܢ ܁ ܕ݁ܢܶܗܘܶܐ ܩܰܫܺܝܫܳܐ ܆ ܐܰܝܢܳܐ ܕ݁ܡܽܘܡܳܐ ܠܳܐ
 ܡܶܫܬ݁ܟ݂ܰܚ ܒ݁ܶܗ ܇ ܘܰܗܘܳܐ ܒ݁ܰܥܠܳܐ ܕ݁ܰܚܕ݂ܳܐ ܐܰܢ̱ܬ݁ܬ݂ܳܐ ܆ ܐܰܝܢܳܐ ܕ݁ܥܺܝܪ ܪܶܥܝܳܢܶܗ .
 ܘܰܢܟ݂ܶܦ݂ ܘܰܡܛܰܟ݁ܰܣ . ܘܪܳܚܶܡ ܐܰܟ݂ܣܢܳܝܶܐ̈ ܘܡܰܠܦ݂ܳܢ .

ܘܠܳܐ ܥܳܒ݂ܰܪ ܥܰܠ ܚܰܡܪܳܐ . ܘܠܳܐ ܪܳܗܛܳܐ ܐܺܝܕ݂ܶܗ ܠܡܶܡܚܳܐ ܇ ܐܶܠܳܐ
 ܢܶܗܘܶܐ ܡܰܟ݁ܺܝܟ݂ . ܘܠܳܐ ܢܰܨܳܝ . ܘܠܳܐ ܪܳܚܶܡ ܟ݁ܶܣܦ݁ܳܐ .

ܘܰܡܕ݂ܰܒ݁ܰܪ ܒ݁ܰܝܬ݁ܶܗ ܫܰܦ݁ܺܝܪ . ܘܰܐܚܺܝܕ݂ ܒ݁ܢܰܘܗ̱ܝ̈
 ܒ݁ܫܽܘܥܒ݁ܳܕ݂ܳܐ ܒ݁ܟ݂ܽܠܳܗ ܕ݁ܰܟ݂ܝܽܘܬ݂ܳܐ .

ܐܶܢ ܓ݁ܶܝܪ ܒ݁ܰܝܬ݁ܳܐ ܕ݁ܢܰܦ݂ܫܶܗ ܠܳܐ ܝܳܕ݂ܰܥ ܕ݁ܰܢܕ݂ܰܒ݁ܰܪ ܫܰܦ݁ܺܝܪ ܆
 ܐܰܝܟ݁ܰܢܳܐ ܡܶܫܟ݁ܰܚ ܥܺܕ̱݁ܬ݁ܶܗ ܕ݁ܰܐܠܳܗܳܐ ܕ݁ܰܢܕ݂ܰܒ݁ܰܪ .

ܘܠܳܐ ܢܶܗܘܶܐ ܛܠܶܐ ܬ݁ܽܘܠܡܳܕ݂ܶܗ ܆ ܕ݁ܠܳܐ ܢܶܬ݁ܪܺܝܡ ܘܢܶܦ݁ܶܠ
 ܒ݁ܕ݂ܺܝܢܶܗ ܕ݁ܣܳܛܳܢܳܐ .

ܘܳܠܶܐ ܕ݁ܶܝܢ ܁ ܕ݁ܳܐܦ݂ ܣܳܗܕ݁ܽܘܬ݂ܳܐ ܫܰܦ݁ܺܝܪܬ݁ܳܐ ܐܺܝܬ݂ ܠܶܗ ܡܶܢ
 ܒ݁ܰܪܳܝܶܐ̈ ܆ ܕ݁ܠܳܐ ܢܶܦ݁ܶܠ ܒ݁ܚܶܣܕ݁ܳܐ ܘܰܒ݂ܦ݂ܰܚܶܐ̈ ܕ݁ܣܳܛܳܢܳܐ .

ܘܳܐܦ݂ ܡܫܰܡܫܳܢܶܐ̈ ܗܳܟ݂ܰܢܳܐ ܢܶܗܘܽܘܢ ܕ݁ܟ݂ܶܝܢ . ܘܠܳܐ ܢܡܰܠܠܽܘܢ
 ܬ݁ܰܪܬ݁ܶܝܢ . ܘܠܳܐ ܢܶܗܘܽܘܢ ܨܠܶܝܢ ܠܚܰܡܪܳܐ ܣܰܓ݁ܺܝܳܐܐ . ܘܠܳܐ ܢܶܪܚܡܽܘܢ ܝܽܘܬ݂ܪܳܢܶܐ̈
 ܛܰܢܦ݁ܶܐ̈ ܆

ܐܶܠܳܐ ܢܶܐܚܕ݂ܽܘܢ ܐ̱ܪܳܙܳܐ ܕ݁ܗܰܝܡܳܢܽܘܬ݂ܳܐ ܒ݁ܬ݂ܺܐܪܬ݁ܳܐ ܕ݁ܟ݂ܺܝܬ݂ܳܐ
 .

ܘܗܶܢܽܘܢ ܗܳܠܶܝܢ ܢܶܬ݂ܒ݁ܩܽܘܢ ܠܽܘܩܕ݂ܰܡ . ܘܗܳܝܕ݁ܶܝܢ ܢܫܰܡܫܽܘܢ ܆
 ܟ݁ܰܕ݂ ܐܺܝܬ݂ܰܝܗܽܘܢ ܕ݁ܠܳܐ ܪܶܫܝܳܢ ܀.܀.܀܀

ܗܳܟ݂ܰܢܳܐ ܐܳܦ݂ ܢܶܫܶܐ̈ ܢܶܗܘܝܳܢ̈ ܢܰܟ݂ܦ݁ܳܢ̈ . ܘܢܶܗܘܶܐ ܥܺܝܪ
 ܪܶܥܝܳܢܗܶܝܢ . ܘܢܶܗܘܝܳܢ̈ ܡܗܰܝܡܢܳܢ̈ ܒ݁ܟ݂ܽܠ ܡܶܕ݁ܶܡ . ܘܠܳܐ ܢܶܗܘܝܳܢ̈ ܐܳܟ݂ܠܳܢ̈ ܩܰܪܨܶܐ̈
 ܀

ܡܫܰܡܫܳܢܶܐ̈ ܢܶܗܘܽܘܢ ܆ ܐܰܝܢܳܐ ܕ݁ܰܚܕ݂ܳܐ ܐܰܢ̱ܬ݁ܬ݂ܳܐ ܗܘܳܬ݂ ܠܶܗ .
 ܘܕ݂ܰܒ݁ܰܪ ܒ݁ܢܰܘܗ̱ܝ̈ ܘܒ݂ܰܝܬ݁ܶܗ ܫܰܦ݁ܺܝܪ .

ܐܰܝܠܶܝܢ ܓ݁ܶܝܪ ܕ݁ܫܰܡܶܫܘ ܫܰܦ݁ܺܝܪ ܆ ܕ݁ܰܪܓ݂ܳܐ ܛܳܒ݂ܳܐ ܩܳܢܶܝܢ
 ܠܢܰܦ݂ܫܗܽܘܢ ܁ ܘܡܰܓ݂ܠܶܐ ܐܰܦ݁ܶܐ̈ ܣܰܓ݁ܺܝܳܐܐ ܒ݁ܗܰܝܡܳܢܽܘܬ݂ܳܐ ܕ݁ܝܶܫܽܘܥ ܡܫܺܝܚܳܐ ܀

ܗܳܠܶܝܢ ܟ݁ܳܬ݂ܶܒ݂ ܐ̱ܢܳܐ ܠܳܟ݂ ܆ ܟ݁ܰܕ݂ ܡܣܰܒ݁ܰܪ ܐ̱ܢܳܐ ܕ݁ܒ݂ܰܥܓ݂ܰܠ
 ܐܳܬ݂ܶܐ ܐ̱ܢܳܐ ܠܘܳܬ݂ܳܟ݂ .

ܘܶܐܢ ܗܽܘ ܕ݁ܶܝܢ ܕ݁ܡܰܘܚܰܪ ܐ̱ܢܳܐ ܆ ܕ݁ܬ݂ܶܕ݁ܰܥ ܐܰܝܟ݁ܰܢܳܐ ܘܳܠܶܐ
 ܠܡܶܬ݂ܗܰܦ݁ܳܟ݂ܽܘ ܒ݁ܒ݂ܰܝܬ݁ܶܗ ܕ݁ܰܐܠܳܗܳܐ ܇ ܕ݁ܺܐܝܬ݂ܶܝܗ ܥܺܕ̱݁ܬ݁ܳܐ ܕ݁ܰܐܠܳܗܳܐ ܚܰܝܳܐ ܇
 ܥܰܡܽܘܕ݂ܳܐ ܘܫܶܬ݂ܶܐܣܬ݂ܳܐ ܕ݁ܰܫܪܳܪܳܐ .

ܘܫܰܪܺܝܪܳܐܝܺܬ݂ ܪܰܒ݂ ܗܽܘ ܐ̱ܪܳܙܳܐ ܗܳܢܳܐ ܕ݁ܟ݂ܺܐܢܽܘܬ݂ܳܐ ܆
 ܕ݁ܶܐܬ݂ܓ݁ܠܺܝ ܒ݁ܰܒ݂ܣܰܪ . ܘܶܐܙܕ݁ܰܕ݁ܰܩ ܒ݁ܪܽܘܚ . ܘܶܐܬ݂ܚܙܺܝ ܠܡܰܠܰܐܟ݂ܶܐ̈ . ܘܶܐܬ݂ܟ݁ܪܶܙ
 ܒ݁ܶܝܬ݂ ܥܰܡ̱ܡܶܐ̈ . ܘܶܐܬ݂ܗܰܝܡܰܢ ܒ݁ܥܳܠܡܳܐ . ܘܶܐܣܬ݁ܰܠܰܩ ܒ݁ܫܽܘܒ݂ܚܳܐ ܀

ܪܽܘܚܳܐ ܕ݁ܶܝܢ ܦ݁ܫܺܝܩܳܐܝܺܬ݂ ܐܳܡܪܳܐ ܆ ܕ݁ܰܒ݂ܙܰܒ݂ܢܶܐ̈ ܐ̱ܚܪܳܝܶܐ̈
 ܢܶܦ݂ܪܩܽܘܢ ܐ̱ܢܳܫ ܐ̱ܢܳܫ ܡܶܢ ܗܰܝܡܳܢܽܘܬ݂ܳܐ ܇ ܘܢܺܐܙܽܠ̱ܘܢ ܒ݁ܳܬ݂ܰܪ ܪܽܘܚܶܐ̈ ܛܳܥܝܳܬ݂ܳܐ̈
 ܘܒ݂ܳܬ݂ܰܪ ܝܽܘܠܦ݁ܳܢܶܐ̈ ܕ݁ܫܺܐܕ݂ܶܐ̈ ܇

ܗܳܠܶܝܢ ܕ݁ܒ݂ܶܐܣܟ݁ܺܡܳܐ ܕ݁ܰܓ݁ܳܠܳܐ ܡܰܛܥܶܝܢ ܘܰܡܡܰܠܠܺܝܢ
 ܟ݁ܰܕ݁ܳܒ݂ܽܘܬ݂ܳܐ . ܘܰܟ݂ܘܶܝܢ ܒ݁ܬ݂ܺܐܪܬ݁ܗܽܘܢ .

ܘܟ݂ܳܠܶܝܢ ܠܡܶܙܕ݁ܰܘܳܓ݂ܽܘ . ܘܡܰܦ݂ܪܩܺܝܢ ܡܶܢ ܡܶܐܟ݂ܠܳܬ݂ܳܐ̈ ܇
 ܐܰܝܠܶܝܢ ܕ݁ܰܐܠܳܗܳܐ ܒ݁ܪܳܐ ܐܶܢܶܝܢ̈ ܠܚܽܘܫܳܚܳܐ ܘܰܠܬ݂ܰܘܕ݁ܺܝܬ݂ܳܐ ܁ ܠܰܐܝܠܶܝܢ
 ܕ݁ܰܡܗܰܝܡܢܺܝܢ ܘܝܳܕ݂ܥܺܝܢ ܫܪܳܪܳܐ .

ܡܶܛܽܠ ܕ݁ܟ݂ܽܠ ܕ݁ܰܒ݂ܪܶܐ ܠܰܐܠܳܗܳܐ ܆ ܫܰܦ݁ܺܝܪ ܗ̱ܽܘ . ܘܠܰܝܬ݁ ܡܶܕ݁ܶܡ
 ܕ݁ܡܰܣܠܰܝ ܆ ܐܶܢ ܒ݁ܬ݂ܰܘܕ݁ܺܝܬ݂ܳܐ ܢܶܬ݂ܢܣܶܒ݂ .

ܡܶܬ݂ܩܰܕ݁ܰܫ ܓ݁ܶܝܪ ܒ݁ܡܶܠܬ݂ܳܐ ܕ݁ܰܐܠܳܗܳܐ ܘܒ݂ܰܨܠܽܘܬ݂ܳܐ .

ܗܳܠܶܝܢ ܐܶܢ ܬ݁ܶܗܘܶܐ ܡܰܠܶܦ݂ ܠܰܐܚܰܝܟ݁̈ ܆ ܡܫܰܡܫܳܢܳܐ ܛܳܒ݂ܳܐ
 ܬ݁ܶܗܘܶܐ ܕ݁ܝܶܫܽܘܥ ܡܫܺܝܚܳܐ ܇ ܟ݁ܰܕ݂ ܡܶܬ݂ܪܰܒ݁ܶܐ ܐܰܢ̱ܬ݁ ܒ݁ܡܶܠܶܐ̈ ܕ݁ܗܰܝܡܳܢܽܘܬ݂ܳܐ
 ܘܰܒ݂ܝܽܘܠܦ݁ܳܢܳܐ ܛܳܒ݂ܳܐ ܕ݁ܝܰܠܺܝܦ݂ ܐܰܢ̱ܬ݁ ܀

ܡܶܢ ܫܽܘܥܝܳܬ݂ܳܐ̈ ܕ݁ܶܝܢ ܦ݁ܰܟ݁ܺܝܗܳܬ݂ܳܐ̈ ܕ݁ܣܳܒ݂ܳܬ݂ܳܐ̈ ܐܶܫܬ݁ܰܐ̱ܠ ܆
 ܘܕ݂ܰܪܶܫ ܢܰܦ݂ܫܳܟ݂ ܒ݁ܟ݂ܺܐܢܽܘܬ݂ܳܐ .

ܕ݁ܽܘܪܳܫܳܐ ܓ݁ܶܝܪ ܕ݁ܦ݂ܰܓ݂ܪܳܐ ܙܰܒ݂ܢܳܐ ܗ̱ܘ ܙܥܽܘܪܳܐ ܡܰܘܬ݁ܰܪ ܆
 ܟ݁ܺܐܢܽܘܬ݂ܳܐ ܕ݁ܶܝܢ ܒ݁ܟ݂ܽܠ ܡܶܕ݁ܶܡ ܡܰܘܬ݁ܪܳܐ . ܘܺܐܝܬ݂ ܠܳܗ ܫܽܘܘ̱ܕ݁ܳܝܳܐ ܕ݁ܚܰܝܶܐ̈ ܁
 ܕ݁ܙܰܒ݂ܢܳܐ ܗܳܢܳܐ ܘܕ݂ܰܥܬ݂ܺܝܕ݂ ܀

ܡܗܰܝܡܢܳܐ ܗ̱ܝ ܡܶܠܬ݂ܳܐ ܘܫܳܘܝܳܐ ܗ̱ܝ ܠܰܡܩܰܒ݁ܳܠܽܘܬ݂ܳܗ .

ܡܶܛܽܠ ܗܳܕ݂ܶܐ ܗ̱ܘ ܓ݁ܶܝܪ ܠܳܐܶܝܢܰܢ ܘܡܶܬ݂ܚܰܣܕ݂ܺܝܢܰܢ ܆
 ܕ݁ܰܡܣܰܒ݁ܪܺܝܢܰܢ ܒ݁ܰܐܠܳܗܳܐ ܚܰܝܳܐ ܇ ܕ݁ܺܐܝܬ݂ܰܘܗ̱ܝ ܡܰܚܝܳܢܳܐ ܕ݁ܰܒ݂ܢܰܝܢܳܫܳܐ̈ ܟ݁ܽܠܗܽܘܢ ܇
 ܝܰܬ݁ܺܝܪܳܐܝܺܬ݂ ܕ݁ܰܡܗܰܝܡܢܶܐ̈ .

ܗܳܠܶܝܢ ܐܰܠܶܦ݂ ܘܦ݂ܰܩܶܕ݂ .

ܘܠܳܐ ܐ̱ܢܳܫ ܢܰܒ݂ܣܶܐ ܥܰܠ ܛܰܠܝܽܘܬ݂ܳܟ݂ ܆ ܐܶܠܳܐ ܗܘܺܝ ܕ݁ܡܽܘܬ݂ܳܐ
 ܠܰܡܗܰܝܡܢܶܐ̈ ܁ ܒ݁ܡܶܠܬ݂ܳܐ . ܘܰܒ݂ܗܽܘܦ݁ܳܟ݂ܳܐ . ܘܰܒ݂ܚܽܘܒ݁ܳܐ . ܘܰܒ݂ܗܰܝܡܳܢܽܘܬ݂ܳܐ .
 ܘܰܒ݂ܕ݂ܰܟ݂ܝܽܘܬ݂ܳܐ .

ܥܰܕ݂ ܐܳܬ݂ܶܐ ܐ̱ܢܳܐ ܆ ܐܶܬ݂ܚܰܦ݁ܰܛ ܒ݁ܩܶܪܝܳܢܳܐ ܁ ܘܰܒ݂ܒ݂ܳܥܽܘܬ݂ܳܐ ܂
 ܘܰܒ݂ܝܽܘܠܦ݁ܳܢܳܐ .

ܘܠܳܐ ܬ݁ܶܒ݂ܣܶܐ ܒ݁ܡܰܘܗܰܒ݂ܬ݂ܳܐ ܕ݁ܺܐܝܬ݂ ܒ݁ܳܟ݂ ܇ ܗܳܝ
 ܕ݁ܶܐܬ݂ܝܰܗܒ݁ܰܬ݂ ܠܳܟ݂ ܒ݁ܰܢܒ݂ܺܝܽܘܬ݂ܳܐ ܘܒ݂ܰܣܝܳܡ ܐܺܝܕ݂ܳܐ ܕ݁ܩܰܫܺܝܫܽܘܬ݂ܳܐ .

ܒ݁ܗܳܠܶܝܢ ܐܶܬ݂ܗܰܓ݁ܳܐ ܘܰܒ݂ܗܶܝܢ ܗܘܺܝ ܆ ܕ݁ܬ݂ܶܬ݂ܺܝܕ݂ܰܥ ܠܟ݂ܽܠܢܳܫ
 ܕ݁ܠܰܩܕ݂ܳܡܰܝܟ݁ ܐܳܬ݂ܶܐ ܐܰܢ̱ܬ݁ .

ܘܶܐܙܕ݁ܰܗ̱ܪ ܒ݁ܢܰܦ݂ܫܳܟ݂ ܘܰܒ݂ܝܽܘܠܦ݁ܳܢܳܟ݂ ܆ ܘܚܰܡܣܶܢ ܒ݁ܗܽܘܢ .
 ܟ݁ܰܕ݂ ܗܳܠܶܝܢ ܓ݁ܶܝܪ ܬ݁ܶܥܒ݁ܶܕ݂ ܆ ܢܰܦ݂ܫܳܟ݂ ܬ݁ܰܚܶܐ ܘܠܰܐܝܠܶܝܢ ܕ݁ܫܳܡܥܺܝܢ ܠܳܟ݂ ܆

ܒ݁ܩܰܫܺܝܫܳܐ ܠܳܐ ܬ݁ܶܓ݂ܥܽܘܪ ܆ ܐܶܠܳܐ ܐܰܦ݁ܺܝܣܳܝܗ̱ܝ ܐܰܝܟ݂ ܕ݁ܠܰܐܒ݂ܳܐ
 . ܘܠܰܐܝܠܶܝܢ ܕ݁ܰܛܠܶܝܢ ܐܰܝܟ݂ ܕ݁ܠܰܐܚܰܝܟ݁̈ .

ܘܰܠܩܰܫܺܝܫܳܬ݂ܳܐ̈ ܐܰܝܟ݂ ܐܶܡܗܳܬ݂ܳܐ̈ . ܘܠܰܐܝܠܶܝܢ ܕ݁ܛܰܠܝܳܢ̈ ܐܰܝܟ݂
 ܕ݁ܠܰܐܚܘܳܬ݂ܳܟ݂̈ ܒ݁ܟ݂ܽܠܳܗ ܕ݁ܰܟ݂ܝܽܘܬ݂ܳܐ ܀

ܠܰܐܪܡܠܳܬ݂ܳܐ̈ ܝܰܩܰܪ ܆ ܠܰܐܝܠܶܝܢ ܕ݁ܰܐܪܡܠܳܬ݂ܳܐ̈ ܐܶܢܶܝܢ̈ ܒ݁ܰܫܪܳܪܳܐ
 .

ܘܶܐܢ ܐܺܝܬ݂ ܐܰܪܡܰܠܬ݁ܳܐ ܕ݁ܺܐܝܬ݂ ܠܳܗ ܒ݁ܢܰܝܳܐ̈ ܐܰܘ ܒ݁ܢܰܝ̈
 ܒ݁ܢܰܝܳܐ̈ ܆ ܢܺܐܠܦ݁ܽܘܢ ܠܽܘܩܕ݂ܰܡ ܕ݁ܒ݂ܰܒ݂ܢܰܝ̈ ܒ݁ܰܝܬ݁ܗܽܘܢ ܢܶܙܕ݁ܰܕ݁ܩܽܘܢ ܇ ܘܢܶܦ݂ܪܥܽܘܢ
 ܚܽܘܒ݂ܠܶܐ̈ ܠܰܐܒ݂ܳܗܰܝܗܽܘܢ̈ . ܗܳܕ݂ܶܐ ܓ݁ܶܝܪ ܡܩܰܒ݁ܠܳܐ ܩܕ݂ܳܡ ܐܰܠܳܗܳܐ .

ܐܰܝܕ݂ܳܐ ܕ݁ܶܝܢ ܕ݁ܫܰܪܺܝܪܳܐܝܺܬ݂ ܐܰܪܡܰܠܬ݁ܳܐ ܗ̱ܝ ܘܰܡܫܰܘܚܰܕ݁ܬ݁ܳܐ ܆
 ܗܳܕ݂ܶܐ ܣܰܒ݂ܪܳܗ ܥܰܠ ܐܰܠܳܗܳܐ ܗ̱ܘ ܇ ܘܰܐܡܺܝܢܳܐ ܒ݁ܰܨܠܰܘܳܬ݂ܳܐ̈ ܘܰܒ݂ܒ݂ܳܥܘܳܬ݂ܳܐ̈
 ܒ݁ܠܺܠܝܳܐ ܘܒ݂ܺܐܝܡܳܡܳܐ .

ܐܰܝܕ݂ܳܐ ܕ݁ܶܝܢ ܕ݁ܦ݂ܳܠܚܳܐ ܐܶܣܛܪܰܢܺܝܰܐ ܆ ܡܺܝܬ݂ܳܐ ܗ̱ܝ ܟ݁ܰܕ݂ ܚܰܝܳܐ
 .

ܗܳܠܶܝܢ ܗܘܰܝܬ݁ ܡܦ݂ܰܩܶܕ݂ ܠܗܶܝܢ ܆ ܕ݁ܰܕ݂ܠܳܐ ܪܶܫܝܳܢ ܢܶܗܘܝܳܢ̈
 .

ܐܶܢ ܐ̱ܢܳܫ ܓ݁ܶܝܪ ܕ݁ܰܐܝܠܶܝܢ ܕ݁ܕ݂ܺܝܠܶܗ ܐܶܢܽܘܢ : ܘܝܰܬ݁ܺܝܪܳܐܝܺܬ݂
 ܕ݁ܰܐܝܠܶܝܢ ܕ݁ܺܐܝܬ݂ܰܝܗܽܘܢ ܒ݁ܢܰܝ̈ ܒ݁ܰܝܬ݁ܳܐ ܕ݁ܗܰܝܡܳܢܽܘܬ݂ܳܐ ܠܳܐ ܝܳܨܶܦ݂ ܆ ܗܳܢܳܐ ܟ݁ܦ݂ܰܪ
 ܠܶܗ ܒ݁ܗܰܝܡܳܢܽܘܬ݂ܳܐ ܇ ܘܒ݂ܺܝܫ ܗ̱ܽܘ ܡܶܢ ܐܰܝܠܶܝܢ ܕ݁ܠܳܐ ܡܗܰܝܡܢܺܝܢ .

ܗܘܰܝܬ݁ ܗܳܟ݂ܺܝܠ ܓ݁ܳܒ݂ܶܐ ܐܰܪܡܰܠܬ݁ܳܐ ܆ ܐܰܝܕ݂ܳܐ ܕ݁ܠܳܐ ܒ݁ܨܺܝܪܳܐ
 ܡܶܢ ܫܬ݁ܺܝܢ ܫܢܺܝܢ̈ . ܐܰܝܕ݂ܳܐ ܕ݁ܰܠܚܰܕ݂ ܗ̱ܽܘ ܓ݁ܰܒ݂ܪܳܐ ܗܘܳܬ݂ .

ܘܺܐܝܬ݂ ܠܳܗ ܣܳܗܕ݁ܽܘܬ݂ܳܐ ܕ݁ܰܥܒ݂ܳܕ݂ܶܐ̈ ܫܰܦ݁ܺܝܪܶܐ̈ ܇ ܐܶܢ
 ܪܰܒ݁ܝܰܬ݂ ܒ݁ܢܰܝܳܐ̈ . ܐܶܢ ܩܰܒ݁ܠܰܬ݂ ܐܰܟ݂ܣܢܳܝܶܐ̈ . ܐܶܢ ܐܰܫܺܝܓ݂ܰܬ݂ ܪܶܓ݂ܠܰܝܗܽܘܢ̈
 ܕ݁ܩܰܕ݁ܺܝܫܶܐ̈ . ܐܶܢ ܐܰܪܘܚܰܬ݂ ܠܰܐܠܺܝܨܶܐ̈ . ܐܶܢ ܗܰܠܟ݂ܰܬ݂ ܒ݁ܟ݂ܽܠ ܥܒ݂ܳܕ݂ ܛܳܒ݂ .

ܡܶܢ ܐܰܪܡܠܳܬ݂ܳܐ̈ ܕ݁ܶܝܢ ܐܰܝܠܶܝܢ ܕ݁ܛܰܠܝܳܢ̈ ܁ ܐܶܫܬ݁ܰܐ̱ܠ .
 ܡܶܨܛܰܪܝܳܢ̈ ܠܗܶܝܢ ܓ݁ܶܝܪ ܥܰܠ ܡܫܺܝܚܳܐ ܆ ܘܒ݂ܳܥܝܳܢ̈ ܠܡܶܗܘܳܐ ܠܓ݂ܰܒ݂ܪܶܐ̈ ܆

ܘܕ݂ܺܝܢܗܶܝܢ ܩܰܝܳܡ ܗ̱ܽܘ ܇ ܕ݁ܰܛܠܰܡ ܗܰܝܡܳܢܽܘܬ݂ܗܶܝܢ ܩܰܕ݂ܡܳܝܬ݁ܳܐ
 .

ܝܳܠܦ݁ܳܢ̈ ܕ݁ܶܝܢ ܐܳܦ݂ ܚܒ݂ܰܢܳܢܽܘܬ݂ܳܐ ܁ ܟ݁ܰܕ݂ ܡܶܬ݂ܟ݁ܰܪܟ݁ܳܢ̈
 ܒ݁ܶܝܬ݂ ܒ݁ܳܬ݁ܶܐ̈ ܆ ܘܠܳܐ ܒ݁ܰܠܚܽܘܕ݂ ܚܒ݂ܰܢܳܢܽܘܬ݂ܳܐ ܇ ܐܶܠܳܐ ܐܳܦ݂ ܕ݁ܢܰܣܓ݁ܝܳܢ̈ ܡܰܡܠ̱ܠܳܐ
 . ܘܰܢܦ݂ܰܪܩܳܢ̈ ܣܪܺܝܩܳܬ݂ܳܐ̈ . ܘܰܢܡܰܠܠܳܢ̈ ܡܶܕ݁ܶܡ ܕ݁ܠܳܐ ܘܳܠܶܐ .

ܨܳܒ݂ܶܐ ܐ̱ܢܳܐ ܗܳܟ݂ܺܝܠ ܆ ܕ݁ܰܐܝܠܶܝܢ ܕ݁ܛܰܠܝܳܢ̈ ܇ ܢܶܙܕ݁ܰܘܓ݂ܳܢ̈ ܁
 ܘܢܺܐܠܕ݁ܳܢ̈ ܒ݁ܢܰܝܳܐ̈ ܁ ܘܰܢܕ݂ܰܒ݁ܪܳܢ ܒ݁ܳܬ݁ܰܝܗܶܝܢ̈ ܇ ܘܠܳܐ ܢܶܬ݁ܠܳܢ̈ ܠܰܒ݂ܥܶܠܕ݁ܒ݂ܳܒ݂ܳܐ
 ܐܳܦ݂ܠܳܐ ܚܕ݂ܳܐ ܥܶܠܬ݂ܳܐ ܕ݁ܨܽܘܚܺܝܬ݂ܳܐ .

ܥܰܠ ܕ݁ܗܳܫܳܐ ܓ݁ܶܝܪ ܫܰܪܺܝܘ ܐ̱ܢܳܫ ܐ̱ܢܳܫ ܠܡܶܣܛܳܐ ܒ݁ܳܬ݂ܰܪ ܣܳܛܳܢܳܐ
 .

ܐܶܢ ܐ̱ܢܳܫ ܡܗܰܝܡܢܳܐ ܐܰܘ ܡܗܰܝܡܰܢܬ݁ܳܐ ܐܺܝܬ݂ ܠܗܽܘܢ ܐܰܪܡܠܳܬ݂ܳܐ̈ ܆
 ܢܬ݂ܰܪܣܽܘܢ ܐܶܢܶܝܢ̈ ܘܠܳܐ ܢܺܐܩܪܳܢ ܥܰܠ ܥܺܕ̱݁ܬ݁ܳܐ ܇ ܕ݁ܠܰܐܝܠܶܝܢ ܕ݁ܰܐܪܡܠܳܬ݂ܳܐ̈ ܐܶܢܶܝܢ̈
 ܕ݁ܰܫܪܳܪܳܐ ܬ݁ܶܣܦ݁ܰܩ ܀

ܩܰܫܺܝܫܶܐ̈ ܐܰܝܠܶܝܢ ܕ݁ܫܰܦ݁ܺܝܪ ܡܶܬ݁ܕ݁ܰܒ݁ܪܺܝܢ ܆ ܠܺܐܝܩܳܪܳܐ
 ܥܦ݂ܺܝܦ݂ܳܐ ܢܶܫܘܽܘܢ ܇ ܝܰܬ݁ܺܝܪܳܐܝܺܬ݂ ܐܰܝܠܶܝܢ ܕ݁ܠܳܐܶܝܢ ܒ݁ܡܶܠܬ݂ܳܐ ܘܰܒ݂ܝܽܘܠܦ݁ܳܢܳܐ
 .

ܐܶܡܰܪ ܓ݁ܶܝܪ ܟ݁ܬ݂ܳܒ݂ܳܐ ܆ ܕ݁ܠܳܐ ܬ݁ܶܒ݂ܠܽܘܡ ܬ݁ܰܘܪܳܐ
 ܒ݁ܰܕ݂ܪܳܟ݂ܬ݁ܳܐ . ܘܫܳܘܶܐ ܗ̱ܽܘ ܦ݁ܳܥܠܳܐ ܐܰܓ݂ܪܶܗ .

ܥܰܠ ܩܰܫܺܝܫܳܐ ܩܛܺܓ݂ܪܳܢܽܘܬ݂ܳܐ ܠܳܐ ܬ݁ܩܰܒ݁ܶܠ ܆ ܐܶܠܳܐ ܥܰܠ ܦ݁ܽܘܡ
 ܬ݁ܪܶܝܢ̈ ܘܰܬ݂ܠܳܬ݂ܳܐ ܣܳܗܕ݁ܺܝܢ .

ܠܰܐܝܠܶܝܢ ܕ݁ܚܳܛܶܝܢ ܁ ܩܕ݂ܳܡ ܟ݁ܽܠܢܳܫ ܟ݁ܰܘܶܢ ܆ ܕ݁ܳܐܦ݂ ܫܰܪܟ݁ܳܐ
 ܕ݁ܐ̱ܢܳܫܳܐ ܢܶܕ݂ܚܠܽܘܢ .

ܡܣܰܗܶܕ݂ ܐ̱ܢܳܐ ܠܳܟ݂ ܩܕ݂ܳܡ ܐܰܠܳܗܳܐ ܁ ܘܡܳܪܰܢ ܝܶܫܽܘܥ ܡܫܺܝܚܳܐ ܁
 ܘܡܰܠܰܐܟ݂ܰܘܗ̱ܝ̈ ܓ݁ܒ݂ܰܝܳܐ̈ ܆ ܕ݁ܗܳܠܶܝܢ ܬ݁ܶܛܰܪ . ܘܠܳܐ ܢܶܬ݂ܩܰܕ݁ܰܡ ܪܶܥܝܳܢܳܟ݂ ܠܡܶܕ݁ܶܡ .
 ܘܠܳܐ ܬ݁ܶܣܥܽܘܪ ܡܶܕ݁ܶܡ ܒ݁ܡܰܣܰܒ݂ ܒ݁ܰܐܦ݁ܶܐ̈ ܀.܀.܀܀

ܐܺܝܕ݂ܳܐ ܒ݁ܰܥܓ݂ܰܠ ܥܰܠ ܐ̱ܢܳܫ ܠܳܐ ܬ݁ܣܺܝܡ ܆ ܘܠܳܐ ܬ݁ܶܫܬ݁ܰܘܬ݁ܰܦ݂
 ܒ݁ܰܚܛܳܗܶܐ̈ ܢܽܘܟ݂ܪܳܝܶܐ̈ . ܢܰܦ݂ܫܳܟ݂ ܛܰܪ ܒ݁ܕ݂ܰܟ݂ܝܽܘܬ݂ܳܐ .

ܘܡܶܟ݁ܺܝܠ ܡܰܝܳܐ̈ ܠܳܐ ܬ݁ܶܫܬ݁ܶܐ ܆ ܐܶܠܳܐ ܚܰܡܪܳܐ ܩܰܠܺܝܠ ܗ̱ܘܰܝܬ݁
 ܫܳܬ݂ܶܐ ܡܶܛܽܠ ܐܶܣܛܽܘܡܟ݂ܳܟ݂ ܇ ܘܡܶܛܽܠ ܟ݁ܽܘܪܗܳܢܰܝܟ݁̈ ܐܰܡܺܝܢܶܐ̈ ܀

ܐܺܝܬ݂ ܒ݁ܢܰܝܢܳܫܳܐ̈ ܕ݁ܰܚܛܳܗܰܝܗܽܘܢ̈ ܝܺܕ݂ܺܝܥܺܝܢ ܐܶܢܽܘܢ ܁
 ܘܰܡܩܰܕ݁ܡܺܝܢ ܠܗܽܘܢ ܠܒ݂ܶܝܬ݂ ܕ݁ܺܝܢܳܐ : ܘܺܐܝܬ݂ ܕ݁ܒ݂ܳܬ݂ܰܪܗܽܘܢ ܐܳܙܺܠ̱ܝܢ ܆

ܗܳܟ݂ܰܢܳܐ ܐܳܦ݂ ܥܒ݂ܳܕ݂ܶܐ̈ ܛܳܒ݂ܶܐ̈ ܝܺܕ݂ܺܝܥܺܝܢ ܐܶܢܽܘܢ ܇ ܘܰܐܝܠܶܝܢ
 ܕ݁ܰܐ̱ܚܪܳܢܝܳܐܝܺܬ݂ ܐܶܢܽܘܢ ܁ ܠܡܶܛܫܳܐ ܠܳܐ ܡܶܫܟ݁ܚܺܝܢ ܀

ܐܰܝܠܶܝܢ ܕ݁ܺܐܝܬ݂ܰܝܗܽܘܢ ܬ݁ܚܶܝܬ݂ ܢܺܝܪܳܐ ܕ݁ܥܰܒ݂ܕ݁ܽܘܬ݂ܳܐ ܆
 ܠܡܳܪܰܝܗܽܘܢ̈ ܒ݁ܟ݂ܽܠ ܐܺܝܩܳܪ ܢܶܐܚܕ݂ܽܘܢ ܆ ܕ݁ܠܳܐ ܢܶܗܘܶܐ ܫܡܶܗ ܕ݁ܰܐܠܳܗܳܐ ܘܝܽܘܠܦ݁ܳܢܶܗ
 ܡܶܬ݂ܓ݁ܰܕ݁ܰܦ݂ .

ܐܰܝܠܶܝܢ ܕ݁ܶܝܢ ܕ݁ܺܐܝܬ݂ ܠܗܽܘܢ ܡܳܪܰܝܳܐ̈ ܡܗܰܝܡܢܶܐ̈ ܆ ܠܳܐ ܢܶܒ݂ܣܽܘܢ
 ܒ݁ܗܽܘܢ ܁ ܥܰܠ ܕ݁ܰܐܚܰܝܗܽܘܢ̈ ܐܶܢܽܘܢ ܇ ܐܶܠܳܐ ܝܰܬ݁ܺܝܪܳܐܝܺܬ݂ ܢܫܰܡܫܽܘܢ ܐܶܢܽܘܢ ܁ ܥܰܠ
 ܕ݁ܰܡܗܰܝܡܢܶܐ̈ ܐܶܢܽܘܢ ܘܚܰܒ݁ܺܝܒ݂ܶܐ̈ ܁ ܗܳܠܶܝܢ ܕ݁ܡܶܬ݁ܬ݁ܢܺܝܚܺܝܢ ܒ݁ܬ݂ܶܫܡܶܫܬ݁ܗܽܘܢ .
 ܗܳܠܶܝܢ ܐܰܠܶܦ݂ ܘܰܒ݂ܥܺܝ ܡܶܢܗܽܘܢ .

ܐܶܢ ܕ݁ܶܝܢ ܐܺܝܬ݂ ܐ̱ܢܳܫ ܕ݁ܡܰܠܶܦ݂ ܝܽܘܠܦ݁ܳܢܳܐ ܐ̱ܚܪܺܢܳܐ : ܘܠܳܐ
 ܡܶܬ݂ܩܰܪܰܒ݂ ܠܡܶܠܶܐ̈ ܚܠܺܝܡܳܬ݂ܳܐ̈ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܁ ܘܰܠܝܽܘܠܦ݁ܳܢܳܐ ܕ݁ܕ݂ܶܚܠܰܬ݂
 ܐܰܠܳܗܳܐ ܆

ܗܳܢܳܐ ܡܶܬ݁ܪܺܝܡ ܟ݁ܰܕ݂ ܡܶܕ݁ܶܡ ܠܳܐ ܝܳܕ݂ܰܥ ܇ ܐܶܠܳܐ ܟ݁ܪܺܝܗ
 ܒ݁ܰܕ݂ܪܳܫܳܐ ܘܒ݂ܰܒ݂ܥܳܬ݂ܳܐ ܕ݁ܡܶܠܶܐ̈ ܇ ܕ݁ܡܶܢܗܶܝܢ ܗܳܘܶܐ ܚܣܳܡܳܐ . ܘܚܶܪܝܳܢܳܐ .
 ܘܓ݂ܽܘܕ݁ܳܦ݂ܳܐ . ܘܰܡܣܳܡ ܒ݁ܪܶܥܝܳܢܳܐ ܒ݁ܺܝܫܳܐ .

ܘܰܫܚܳܩܳܐ ܕ݁ܰܒ݂ܢܰܝܢܳܫܳܐ̈ ܇ ܐܰܝܠܶܝܢ ܕ݁ܰܡܚܰܒ݁ܰܠ ܪܶܥܝܳܢܗܽܘܢ .
 ܘܰܓ݂ܠܺܝܙܺܝܢ ܡܶܢ ܩܽܘܫܬ݁ܳܐ . ܘܣܳܒ݂ܪܺܝܢ ܕ݁ܬ݂ܶܓ݂ܽܘܪܬ݁ܳܐ ܗ̱ܝ ܕ݁ܶܚܠܰܬ݂ ܐܰܠܳܗܳܐ .
 ܐܰܢ̱ܬ݁ ܕ݁ܶܝܢ ܐܶܬ݂ܪܰܚ̱ܩ ܡܶܢ ܗܳܠܶܝܢ .

ܬ݁ܶܐܓ݂ܽܘܪܬ݁ܰܢ ܓ݁ܶܝܪ ܕ݁ܺܝܠܰܢ ܪܰܒ݁ܳܐ ܗ̱ܝ ܆ ܕ݁ܺܐܝܬ݂ܶܝܗ ܕ݁ܶܚܠܰܬ݂
 ܐܰܠܳܗܳܐ ܒ݁ܰܚܫܰܚܬ݂ܳܐ ܕ݁ܡܶܣܬ݂ܰܢ .

ܡܶܕ݁ܶܡ ܓ݁ܶܝܪ ܠܳܐ ܐܰܥܶܠܢ ܠܥܳܠܡܳܐ ܆ ܘܺܝܕ݂ܺܝܥܳܐ ܕ݁ܳܐܦ݂ܠܳܐ
 ܕ݁ܢܰܦ݁ܶܩ ܡܶܢܶܗ ܡܶܫܟ݁ܚܺܝܢܰܢ .

ܡܶܛܽܠ ܗܳܢܳܐ ܣܳܦ݂ܩܳܐ ܠܰܢ ܡܶܐܟ݂ܽܘܠܬ݁ܳܐ ܘܬ݂ܰܟ݂ܣܺܝܬ݂ܳܐ .

ܐܰܝܠܶܝܢ ܕ݁ܶܝܢ ܕ݁ܨܳܒ݂ܶܝܢ ܠܡܶܥܬ݁ܰܪ ܆ ܢܳܦ݂ܠܺܝܢ ܒ݁ܢܶܣܝܽܘܢܶܐ̈ .
 ܘܰܒ݂ܦ݂ܰܚܶܐ̈ . ܘܒ݂ܰܪܓ݂ܺܝܓ݂ܳܬ݂ܳܐ̈ ܣܰܓ݁ܺܝܳܐܬ݂ܳܐ̈ ܇ ܕ݁ܣܰܟ݂ܠܳܢ̈ ܘܰܡܣܰܓ݁ܦ݂ܳܢ̈
 ܘܰܡܛܰܒ݁ܥܳܢ̈ ܠܰܒ݂ܢܰܝܢܳܫܳܐ̈ ܒ݁ܰܚܒ݂ܳܠܳܐ ܘܒ݂ܰܐܒ݂ܕ݁ܳܢܳܐ .

ܥܶܩܳܪܳܐ ܕ݁ܶܝܢ ܕ݁ܟ݂ܽܘܠܗܶܝܢ ܒ݁ܺܝܫܳܬ݂ܳܐ̈ ܐܺܝܬ݂ܶܝܗ ܪܶܚܡܰܬ݂
 ܟ݁ܶܣܦ݁ܳܐ . ܘܺܐܝܬ݂ ܐ̱ܢܳܫܳܐ ܕ݁ܶܐܬ݂ܪܰܓ݂ܪܰܓ݂ܘ ܠܶܗ ܆ ܘܡܶܢ ܗܰܝܡܳܢܽܘܬ݂ܳܐ ܛܥܰܘ ܆
 ܘܢܰܦ݂ܫܗܽܘܢ ܐܰܥܶܠܘ ܠܕ݂ܰܐܘܳܢܶܐ̈ ܣܰܓ݁ܺܝܶܐܐ̈ ܀

ܐܰܢ̱ܬ݁ ܕ݁ܶܝܢ ܐܳܘ ܒ݁ܰܪܢܳܫܳܐ ܕ݁ܰܐܠܳܗܳܐ ܆ ܡܶܢ ܗܳܠܶܝܢ ܥܪܽܘܩ ܆
 ܘܗܰܪ̱ܛ ܒ݁ܳܬ݂ܰܪ ܙܰܕ݁ܺܝܩܽܘܬ݂ܳܐ . ܘܒ݂ܳܬ݂ܰܪ ܟ݁ܺܐܢܽܘܬ݂ܳܐ . ܘܒ݂ܳܬ݂ܰܪ ܗܰܝܡܳܢܽܘܬ݂ܳܐ .
 ܘܒ݂ܳܬ݂ܰܪ ܚܽܘܒ݁ܳܐ . ܘܒ݂ܳܬ݂ܰܪ ܡܣܰܝܒ݁ܪܳܢܽܘܬ݂ܳܐ . ܘܒ݂ܳܬ݂ܰܪ ܡܰܟ݁ܺܝܟ݂ܽܘܬ݂ܳܐ .

ܘܶܐܬ݂ܟ݁ܰܬ݁ܰܫ ܒ݁ܰܐܓ݂ܽܘܢܳܐ ܛܳܒ݂ܳܐ ܕ݁ܗܰܝܡܳܢܽܘܬ݂ܳܐ ܆ ܘܰܐܕ݂ܪܶܟ݂
 ܚܰܝܶܐ̈ ܕ݁ܰܠܥܳܠܰܡ ܕ݁ܰܠܗܽܘܢ ܐܶܬ݂ܩܪܺܝܬ݁ ܇ ܘܰܐܘܕ݁ܺܝܬ݂ ܬ݁ܰܘܕ݁ܺܝܬ݂ܳܐ ܛܳܒ݂ܬ݂ܳܐ ܩܕ݂ܳܡ
 ܣܳܗܕ݁ܶܐ̈ ܣܰܓ݁ܺܝܶܐܐ̈ ܀

ܡܣܰܗܶܕ݂ ܐ̱ܢܳܐ ܠܳܟ݂ ܩܕ݂ܳܡ ܐܰܠܳܗܳܐ ܁ ܗܰܘ ܕ݁ܡܰܚܶܐ ܟ݁ܽܠ :
 ܘܝܶܫܽܘܥ ܡܫܺܝܚܳܐ ܁ ܗܰܘ ܕ݁ܰܐܣܗܶܕ݂ ܩܕ݂ܳܡ ܦ݁ܳܢܛܺܝܳܘܣ ܦ݁ܺܝܠܰܛܳܘܣ ܣܳܗܕ݁ܽܘܬ݂ܳܐ
 ܫܰܦ݁ܺܝܪܬ݁ܳܐ ܆

ܕ݁ܬ݂ܶܛܪܺܝܘܗ̱ܝ ܆ ܦ݁ܽܘܩܕ݁ܳܢܳܐ ܕ݁ܠܳܐ ܛܽܘܠܫܳܐ ܘܰܕ݂ܠܳܐ ܡܽܘܡܳܐ ܇
 ܥܕ݂ܰܡܳܐ ܠܓ݂ܶܠܝܳܢܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .

ܗܰܘ ܕ݁ܰܥܬ݂ܺܝܕ݂ ܒ݁ܙܰܒ݂ܢܶܗ ܢܚܰܘܶܝܘܗ̱ܝ ܐܰܠܳܗܳܐ ܡܒ݂ܰܪܟ݂ܳܐ
 ܘܚܰܝܠܬ݂ܳܢܳܐ ܒ݁ܰܠܚܽܘܕ݂ܰܘܗ̱ܝ ܇ ܡܰܠܟ݁ܳܐ ܕ݁ܡܰܠܟ݁ܶܐ̈ ܘܡܳܪܳܐ ܕ݁ܡܳܪܰܘܳܬ݂ܳܐ̈ .

ܗܰܘ ܕ݁ܗܽܘ ܒ݁ܰܠܚܽܘܕ݂ܰܘܗ̱ܝ ܠܳܐ ܡܶܬ݂ܚܰܒ݁ܰܠ . ܘܥܳܡܰܪ ܒ݁ܢܽܘܗܪܳܐ :
 ܕ݁ܐ̱ܢܳܫ ܠܳܐ ܡܶܫܟ݁ܰܚ ܕ݁ܢܶܬ݂ܩܰܪܰܒ݂ ܠܶܗ . ܘܐ̱ܢܳܫ ܡܶܢ ܒ݁ܢܰܝܢܳܫܳܐ̈ ܠܳܐ ܚܙܳܝܗ̱ܝ :
 ܘܳܐܦ݂ܠܳܐ ܡܨܶܐ ܠܡܶܚܙܝܶܗ . ܗܰܘ ܕ݁ܠܶܗ ܐܺܝܩܳܪܳܐ ܘܫܽܘܠܛܳܢܳܐ ܠܥܳܠܰܡ ܥܳܠܡܺܝܢ ܂ ܐܰܡܺܝܢ
 ܀

ܠܥܰܬ݁ܺܝܪܶܐ̈ ܕ݁ܥܳܠܡܳܐ ܗܳܢܳܐ ܦ݁ܰܩܶܕ݂ ܆ ܕ݁ܠܳܐ ܢܶܬ݁ܪܺܝܡܽܘܢ
 ܒ݁ܪܶܥܝܳܢܰܝܗܽܘܢ̈ ܇ ܘܠܳܐ ܢܶܬ݁ܬ݁ܰܟ݂ܠܽܘܢ ܥܰܠ ܥܽܘܬ݂ܪܳܐ ܕ݁ܠܰܝܬ݁ ܥܠܰܘܗ̱ܝ ܬ݁ܽܘܟ݂ܠܳܢܳܐ ܇
 ܐܶܠܳܐ ܥܰܠ ܐܰܠܳܗܳܐ ܚܰܝܳܐ ܁ ܗܰܘ ܕ݁ܝܰܗ̱ܒ݂ ܠܰܢ ܟ݁ܽܠ ܥܰܬ݁ܺܝܪܳܐܝܺܬ݂ ܠܰܢܝܳܚܰܢ ܆

ܘܢܶܥܒ݁ܕ݂ܽܘܢ ܥܒ݂ܳܕ݂ܶܐ̈ ܛܳܒ݂ܶܐ̈ . ܘܢܶܥܬ݁ܪܽܘܢ ܒ݁ܣܽܘܥܪܳܢܶܐ̈
 ܫܰܦ݁ܺܝܪܶܐ̈ . ܘܢܶܗܘܽܘܢ ܕ݁ܠܺܝܠܺܝܢ ܠܡܶܬ݁ܰܠ ܘܰܠܡܶܫܬ݁ܰܘܬ݁ܳܦ݂ܽܘ .

ܘܰܢܣܺܝܡܽܘܢ ܠܢܰܦ݂ܫܗܽܘܢ ܫܶܬ݂ܶܐܣܬ݁ܳܐ ܛܳܒ݂ܬ݂ܳܐ ܠܡܶܕ݁ܶܡ
 ܕ݁ܰܥܬ݂ܺܝܕ݂ ܇ ܕ݁ܢܰܕ݂ܪܟ݂ܽܘܢ ܚܰܝܶܐ̈ ܫܰܪܺܝܪܳܐ ܀

ܐܳܘ ܛܺܝܡܳܬ݂ܶܐܐ ܅ ܐܶܙܕ݁ܰܗ̱ܪ ܒ݁ܡܶܕ݁ܶܡ ܕ݁ܶܐܬ݂ܓ݁ܥܶܠ ܠܳܟ݂ ܆
 ܘܰܥܪܽܘܩ ܡܶܢ ܒ݁ܢܳܬ݂̈ ܩܳܠܶܐ̈ ܣܪܺܝܩܳܬ݂ܳܐ̈ ܇ ܘܡܶܢ ܗܦ݂ܳܟ݂ܳܬ݂ܳܐ̈ ܕ݁ܺܝܕ݂ܰܥܬ݂ܳܐ
 ܕ݁ܰܓ݁ܳܠܬ݂ܳܐ .

ܐܰܝܠܶܝܢ ܓ݁ܶܝܪ ܕ݁ܡܶܫܬ݁ܰܘܕ݁ܶܝܢ ܠܳܗ ܁ ܛܥܰܘ ܠܗܽܘܢ ܡܶܢ
 ܗܰܝܡܳܢܽܘܬ݂ܳܐ . ܛܰܝܒ݁ܽܘܬ݂ܳܐ ܥܰܡܳܟ݂ ܂ ܐܰܡܺܝܢ ܀