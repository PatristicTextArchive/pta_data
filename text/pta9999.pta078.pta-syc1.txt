ܦ݁ܰܘܠܳܘܣ ܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ ܁ ܒ݁ܨܶܒ݂ܝܳܢܶܗ ܕ݁ܰܐܠܳܗܳܐ ܁
 ܘܰܒ݂ܡܽܘܠܟ݁ܳܢܳܐ ܕ݁ܚܰܝܶܐ̈ ܕ݁ܰܒ݂ܝܶܫܽܘܥ ܡܫܺܝܚܳܐ ܆

ܠܛܺܝܡܳܬ݂ܶܐܳܘܣ ܒ݁ܪܳܐ ܚܰܒ݁ܺܝܒ݂ܳܐ . ܛܰܝܒ݁ܽܘܬ݂ܳܐ ܘܪܰܚܡܶܐ̈
 ܘܰܫܠܳܡܳܐ ܁ ܡܶܢ ܐܰܠܳܗܳܐ ܐܰܒ݂ܳܐ ܆ ܘܡܶܢ ܡܳܪܰܢ ܝܶܫܽܘܥ ܡܫܺܝܚܳܐ ܀

ܡܰܘܕ݁ܶܐ ܐ̱ܢܳܐ ܠܰܐܠܳܗܳܐ ܁ ܗܰܘ ܕ݁ܠܶܗ ܡܫܰܡܶܫ ܐ̱ܢܳܐ ܡܶܢ
 ܐܰܒ݂ܳܗܳܬ݂ܝ̈ ܒ݁ܬ݂ܺܐܪܬ݁ܳܐ ܕ݁ܟ݂ܺܝܬ݂ܳܐ ܆ ܕ݁ܰܐܡܺܝܢܳܐܝܺܬ݂ ܡܶܬ݁ܕ݁ܟ݂ܰܪ ܐ̱ܢܳܐ ܠܳܟ݂
 ܒ݁ܰܨܠܰܘܳܬ݂ܝ̈ ܕ݁ܠܺܠܝܳܐ ܘܕ݂ܺܐܝܡܳܡܳܐ .

ܘܰܣܘܶܐ ܐ̱ܢܳܐ ܠܡܶܚܙܝܳܟ݂ . ܘܡܶܬ݁ܕ݁ܟ݂ܰܪ ܐ̱ܢܳܐ ܕ݁ܶܡܥܰܝܟ݁̈
 ܕ݁ܶܐܬ݂ܡܠܶܐ ܚܰܕ݂ܽܘܬ݂ܳܐ ܁

ܒ݁ܥ̱ܽܘܗܕ݁ܳܢܳܐ ܕ݁ܗܳܘܶܐ ܠܺܝ ܒ݁ܗܰܝܡܳܢܽܘܬ݂ܳܟ݂ ܫܰܪܺܝܪܬ݁ܳܐ ܇ ܗܳܝ
 ܕ݁ܰܫܪܳܬ݂ ܠܽܘܩܕ݂ܰܡ ܒ݁ܶܐܡܳܐ ܕ݁ܶܐܡܳܟ݂ ܠܘܳܐܝܺܣ ܁ ܘܒ݂ܶܐܡܳܟ݂ ܐܶܘܢܺܝܩܺܐ ܇ ܡܦ݁ܳܣ ܐ̱ܢܳܐ
 ܕ݁ܶܝܢ ܕ݁ܳܐܦ݂ ܒ݁ܳܟ݂ .

ܡܶܛܽܠ ܗܳܢܳܐ ܡܰܥ̱ܗܶܕ݂ ܐ̱ܢܳܐ ܠܳܟ݂ ܆ ܕ݁ܰܬ݂ܥܺܝܪ ܡܰܘܗܰܒ݂ܬ݁ܳܐ
 ܕ݁ܰܐܠܳܗܳܐ ܇ ܗܳܝ ܕ݁ܺܐܝܬ݂ ܒ݁ܳܟ݂ ܒ݁ܰܣܝܳܡ ܐܺܝܕ݂ܝ .

ܠܳܐ ܓ݁ܶܝܪ ܝܰܗ̱ܒ݂ ܠܰܢ ܐܰܠܳܗܳܐ ܪܽܘܚܳܐ ܕ݁ܕ݂ܶܚܠܬ݂ܳܐ ܆ ܐܶܠܳܐ
 ܕ݁ܚܰܝܠܳܐ ܁ ܘܰܕ݂ܚܽܘܒ݁ܳܐ ܂ ܘܰܕ݂ܡܰܪܬ݁ܝܳܢܽܘܬ݂ܳܐ .

ܠܳܐ ܗܳܟ݂ܺܝܠ ܬ݁ܶܒ݂ܗܰܬ݂ ܒ݁ܣܳܗܕ݁ܽܘܬ݂ܶܗ ܕ݁ܡܳܪܰܢ ܁ ܐܳܦ݂ܠܳܐ ܒ݁ܺܝ
 ܒ݁ܰܐܣܺܝܪܶܗ ܆ ܐܶܠܳܐ ܫܩܽܘܠ ܒ݁ܺܝܫܳܬ݂ܳܐ̈ ܥܰܡ ܐܶܘܰܢܓ݁ܶܠܺܝܳܘܢ ܒ݁ܚܰܝܠܳܐ ܕ݁ܰܐܠܳܗܳܐ
 ܇

ܗܰܘ ܕ݁ܰܐܚܝܰܢ ܘܰܩܪܳܢ ܒ݁ܩܶܪܝܳܢܳܐ ܩܰܕ݁ܺܝܫܳܐ ܁ ܠܰܘ ܐܰܝܟ݂
 ܥܒ݂ܳܕ݂ܰܝܢ̈ ܐܶܠܳܐ ܐܰܝܟ݂ ܨܶܒ݂ܝܳܢܶܗ ܁ ܘܛܰܝܒ݁ܽܘܬ݂ܶܗ ܇ ܗܳܝ ܕ݁ܶܐܬ݂ܝܰܗܒ݁ܰܬ݂ ܠܰܢ
 ܒ݁ܝܶܫܽܘܥ ܡܫܺܝܚܳܐ ܡܶܢ ܩܕ݂ܳܡ ܙܰܒ݂ܢܳܐ ܕ݁ܥܳܠܡܶܐ̈ ܁

ܘܶܐܬ݂ܓ݁ܰܠܝܰܬ݂ ܗܳܫܳܐ ܒ݁ܓ݂ܶܠܝܳܢܶܗ ܕ݁ܡܰܚܝܳܢܰܢ ܝܶܫܽܘܥ ܡܫܺܝܚܳܐ ܇
 ܕ݁ܒ݂ܰܛܶܠ ܠܡܰܘܬ݁ܳܐ ܘܚܰܘܺܝ ܚܰܝܶܐ̈ ܘܠܳܐ ܡܶܬ݂ܚܰܒ݁ܠܳܢܽܘܬ݂ܳܐ ܒ݁ܶܐܘܰܢܓ݁ܶܠܺܝܳܘܢ ܇

ܗܰܘ ܕ݁ܶܐܬ݁ܬ݁ܣܺܝܡܶܬ݂ ܒ݁ܶܗ ܐܶܢܳܐ ܟ݁ܳܪܽܘܙܳܐ ܘܰܫܠܺܝܚܳܐ
 ܘܡܰܠܦ݂ܳܢܳܐ ܕ݁ܥܰܡ̱ܡܶܐ̈ .

ܡܶܛܽܠ ܗܳܕ݂ܶܐ ܡܣܰܝܒ݁ܰܪ ܐ̱ܢܳܐ ܗܳܠܶܝܢ ܆ ܘܠܳܐ ܒ݁ܳܗܶܬ݂ ܐ̱ܢܳܐ .
 ܝܳܕ݂ܰܥ ܐ̱ܢܳܐ ܓ݁ܶܝܪ ܒ݁ܡܰܢ ܗܰܝܡܢܶܬ݂ ܆ ܘܰܡܦ݁ܳܣ ܐ̱ܢܳܐ ܆ ܕ݁ܡܳܛܝܳܐ ܒ݁ܺܐܝܕ݂ܰܘܗ̱ܝ̈
 ܓ݁ܽܘܥܠܳܢܝ ܠܡܶܛܰܪ ܠܺܝ ܠܝܰܘܡܳܐ ܗܰܘ .

ܢܶܗܘܝܳܢ̈ ܠܳܟ݂ ܚܰܘܪܳܐ ܆ ܡܶܠܶܐ̈ ܚܠܺܝܡܳܬ݂ܳܐ̈ ܕ݁ܰܫܡܰܥܬ݁ ܡܶܢܝ ܁
 ܒ݁ܗܰܝܡܳܢܽܘܬ݂ܳܐ ܘܰܒ݂ܚܽܘܒ݁ܳܐ ܕ݁ܰܒ݂ܝܶܫܽܘܥ ܡܫܺܝܚܳܐ ܀.܀.܀܀

ܓ݁ܽܘܥܠܳܢܳܐ ܛܳܒ݂ܳܐ ܛܰܪ ܆ ܒ݁ܪܽܘܚܳܐ ܕ݁ܩܽܘܕ݂ܫܳܐ ܁ ܗܳܝ ܕ݁ܥܶܡܪܰܬ݂
 ܒ݁ܰܢ .

ܝܳܕ݂ܰܥ ܐܰܢ̱ܬ݁ ܗܳܕ݂ܶܐ ܆ ܕ݁ܰܗܦ݂ܰܟ݂ܘ ܡܶܢܝ ܟ݁ܽܠܗܽܘܢ ܗܳܠܶܝܢ
 ܕ݁ܒ݂ܰܐܣܺܝܰܐ ܇ ܕ݁ܺܐܝܬ݂ܰܝܗܽܘܢ ܡܶܢܗܽܘܢ ܦ݁ܽܘܓ݁ܶܠܳܘܣ ܘܗܶܪܡܳܓ݁ܶܢܘܣ .

ܢܶܬ݁ܶܠ ܡܳܪܰܢ ܪܰܚܡܶܐ̈ ܠܒ݂ܰܝܬ݁ܶܗ ܕ݁ܳܐܢܺܣܺܝܦ݂ܳܘܪܳܘܣ ܆
 ܕ݁ܙܰܒ݂ܢܺܝܢ̈ ܣܰܓ݁ܺܝܳܐܢ̈ ܐܰܢܺܝܚܰܢܝ . ܘܰܒ݂ܫܺܫܠܳܬ݂ܳܐ̈ ܕ݁ܰܐܣܽܘܪܰܝ̈ ܠܳܐ ܒ݁ܗܶܬ݂ .

ܐܶܠܳܐ ܐܳܦ݂ ܟ݁ܰܕ݂ ܐܶܬ݂ܳܐ ܠܪܗ̱ܽܘܡܺܝ ܆ ܒ݁ܰܚܦ݂ܺܝܛܽܘܬ݂ܳܐ ܒ݁ܥܳܢܝ
 ܘܶܐܫܟ݁ܚܰܢܝ .

ܢܶܬ݁ܶܠ ܠܶܗ ܡܳܪܰܢ ܆ ܕ݁ܢܶܫܟ݁ܰܚ ܪܰܚܡܶܐ̈ ܠܘܳܬ݂ ܡܳܪܰܢ ܒ݁ܝܰܘܡܳܐ
 ܗܰܘ . ܘܰܟ݂ܡܳܐ ܕ݁ܫܰܡܫܰܢܝ ܒ݁ܶܐܦ݂ܶܣܳܘܣ ܆ ܝܰܬ݁ܺܝܪܳܐܝܺܬ݂ ܝܳܕ݂ܰܥ ܐܰܢ̱ܬ݁ ܀

ܐܰܢ̱ܬ݁ ܗܳܟ݂ܺܝܠ ܒ݁ܶܪܝ ܆ ܐܶܬ݂ܚܰܝܰܠ ܒ݁ܛܰܝܒ݁ܽܘܬ݂ܳܐ ܕ݁ܰܒ݂ܝܶܫܽܘܥ
 ܡܫܺܝܚܳܐ .

ܘܰܐܝܠܶܝܢ ܕ݁ܰܫܡܰܥܬ݁ ܡܶܢܝ ܒ݁ܝܰܕ݂ ܣܳܗܕ݁ܶܐ̈ ܣܰܓ݁ܺܝܶܐܐ̈ ܆ ܗܳܢܶܝܢ
 ܐܰܓ݂ܥܶܠ ܠܐ̱ܢܳܫܳܐ ܡܗܰܝܡܢܶܐ̈ ܇ ܐܰܝܠܶܝܢ ܕ݁ܡܳܛܝܳܐ ܒ݁ܺܐܝܕ݂ܰܝܗܽܘܢ̈ ܐܳܦ݂ ܠܰܐ̱ܚܪܳܢܶܐ̈
 ܠܡܰܠܳܦ݂ܽܘ .

ܘܣܰܝܒ݁ܰܪ ܒ݁ܺܝܫܳܬ݂ܳܐ̈ ܇ ܐܰܝܟ݂ ܦ݁ܳܠܚܳܐ ܛܳܒ݂ܳܐ ܕ݁ܝܶܫܽܘܥ ܡܫܺܝܚܳܐ
 .

ܠܳܐ ܐ̱ܢܳܫ ܦ݁ܳܠܰܚ ܘܡܶܬ݂ܦ݁ܰܟ݁ܰܪ ܒ݁ܨܶܒ݂ܘܳܬ݂ܳܐ̈ ܕ݁ܥܳܠܡܳܐ ܆
 ܕ݁ܢܶܫܦ݁ܰܪ ܠܗܰܘ ܡܰܢ ܕ݁ܰܓ݂ܒ݂ܳܝܗ̱ܝ .

ܘܶܐܢ ܡܶܬ݂ܟ݁ܰܬ݁ܰܫ ܐ̱ܢܳܫ ܆ ܠܳܐ ܡܶܬ݂ܟ݁ܰܠܰܠ ܆ ܐܶܢ ܒ݁ܢܳܡܽܘܣܶܗ ܠܳܐ
 ܡܶܬ݂ܟ݁ܰܬ݁ܰܫ .

ܠܰܐܟ݁ܳܪܳܐ ܕ݁ܠܳܐܶܐ ܘܳܠܶܐ ܠܶܗ ܆ ܕ݁ܩܰܕ݂ܡܳܐ ܡܶܢ ܦ݁ܺܐܪܰܘܗ̱ܝ̈
 ܢܶܣܬ݁ܰܝܒ݁ܰܪ .

ܐܶܣܬ݁ܰܟ݁ܰܠ ܡܶܕ݁ܶܡ ܕ݁ܳܐܡܰܪ ܐ̱ܢܳܐ . ܢܶܬ݁ܶܠ ܠܳܟ݂ ܡܳܪܰܢ ܚܶܟ݂ܡܬ݂ܳܐ
 ܒ݁ܟ݂ܽܠ ܡܶܕ݁ܶܡ ܀

ܐܶܬ݁ܕ݁ܰܟ݂̱ܪ ܠܝܶܫܽܘܥ ܡܫܺܝܚܳܐ ܆ ܕ݁ܩܳܡ ܡܶܢ ܒ݁ܶܝܬ݂ ܡܺܝܬ݂ܶܐ̈ ܇ ܗܰܘ
 ܕ݁ܺܐܝܬ݂ܰܘܗ̱ܝ ܡܶܢ ܙܰܪܥܳܐ ܕ݁ܕ݂ܰܘܺܝܕ݂ ܁ ܐܰܝܟ݂ ܐܶܘܰܢܓ݁ܶܠܺܝܳܘܢ ܕ݁ܺܝܠܝ ܇

ܕ݁ܒ݂ܶܗ ܣܳܒ݂ܶܠ ܐ̱ܢܳܐ ܒ݁ܺܝܫܳܬ݂ܳܐ̈ ܥܕ݂ܰܡܳܐ ܠܰܐܣܽܘܪܶܐ̈ ܐܰܝܟ݂
 ܥܳܒ݂ܶܕ݂ ܒ݁ܺܝܫܳܬ݂ܳܐ̈ . ܐܶܠܳܐ ܡܶܠܬ݂ܶܗ ܕ݁ܰܐܠܳܗܳܐ ܠܳܐ ܐܰܣܺܝܪܳܐ .

ܡܶܛܽܠ ܗܳܢܳܐ ܟ݁ܽܠܡܶܕ݁ܶܡ ܡܣܰܝܒ݁ܰܪ ܐ̱ܢܳܐ ܡܶܛܽܠ ܓ݁ܒ݂ܰܝܳܐ̈ ܆
 ܕ݁ܳܐܦ݂ ܗܶܢܽܘܢ ܢܶܫܟ݁ܚܽܘܢ ܚܰܝܶܐ̈ ܕ݁ܰܒ݂ܝܶܫܽܘܥ ܡܫܺܝܚܳܐ ܥܰܡ ܫܽܘܒ݂ܚܳܐ ܕ݁ܰܠܥܳܠܰܡ ܀

ܡܗܰܝܡܢܳܐ ܗ̱ܝ ܡܶܠܬ݂ܳܐ . ܐܶܢ ܓ݁ܶܝܪ ܡܺܝܬ݂ܢ ܥܰܡܶܗ ܆ ܐܳܦ݂ ܥܰܡܶܗ
 ܢܺܚܶܐ .

ܘܶܐܢ ܢܣܰܝܒ݁ܰܪ ܆ ܐܳܦ݂ ܢܰܡܠܶܟ݂ ܥܰܡܶܗ . ܐܶܢ ܕ݁ܶܝܢ ܢܶܟ݂ܦ݁ܽܘܪ
 ܒ݁ܶܗ ܆ ܐܳܦ݂ ܗܽܘ ܢܶܟ݂ܦ݁ܽܘܪ ܒ݁ܰܢ .

ܘܶܐܢ ܠܳܐ ܢܗܰܝܡܶܢ ܒ݁ܶܗ ܆ ܗܽܘ ܒ݁ܗܰܝܡܳܢܽܘܬ݂ܶܗ ܡܩܰܘܶܐ .
 ܕ݁ܢܶܟ݂ܦ݁ܽܘܪ ܓ݁ܶܝܪ ܒ݁ܢܰܦ݂ܫܶܗ ܁ ܠܳܐ ܡܶܫܟ݁ܰܚ .

ܗܳܠܶܝܢ ܗܘܰܝܬ݁ ܡܰܥ̱ܗܶܕ݂ ܠܗܽܘܢ ܘܰܡܣܰܗܶܕ݂ ܩܕ݂ܳܡ ܡܳܪܰܢ ܆ ܕ݁ܠܳܐ
 ܢܶܗܘܽܘܢ ܡܶܬ݂ܚܪܶܝܢ ܒ݁ܡܶܠܶܐ̈ ܕ݁ܠܳܐ ܝܽܘܬ݂ܪܳܢ ܇ ܠܣܽܘܚܳܦ݂ܳܐ ܕ݁ܰܐܝܠܶܝܢ ܕ݁ܫܳܡܥܺܝܢ ܠܗܶܝܢ
 .

ܘܢܶܬ݂ܒ݁ܛܶܠ ܠܳܟ݂ ܆ ܕ݁ܰܬ݂ܩܺܝܡ ܢܰܦ݂ܫܳܟ݂ ܓ݁ܡܺܝܪܳܐܝܺܬ݂ ܩܕ݂ܳܡ
 ܐܰܠܳܗܳܐ ܇ ܦ݁ܳܠܚܳܐ ܕ݁ܠܳܐ ܒ݁ܶܗܬ݁ܬ݂ܳܐ ܁ ܕ݁ܡܰܟ݂ܪܶܙ ܬ݁ܪܺܝܨܳܐܝܺܬ݂ ܡܶܠܬ݂ܳܐ ܕ݁ܰܫܪܳܪܳܐ
 .

ܘܡܶܢ ܡܶܠܶܐ̈ ܣܪܺܝܩܳܬ݂ܳܐ̈ ܕ݁ܠܰܝܬ݁ ܒ݁ܗܶܝܢ ܚܰܫܚܽܘ ܆ ܐܶܫܬ݁ܰܐ̱ܠ .
 ܝܰܬ݁ܺܝܪܳܐܝܺܬ݂ ܓ݁ܶܝܪ ܢܰܘܣܦ݂ܽܘܢ ܥܰܠ ܪܽܘܫܥܗܽܘܢ ܁ ܗܳܢܽܘܢ ܕ݁ܰܥܢܶܝܢ ܒ݁ܗܶܝܢ .

ܘܡܶܠܰܬ݂ܗܽܘܢ ܐܰܝܟ݂ ܚܰܠܳܕ݂ܺܝܬ݂ܳܐ ܁ ܢܳܘܡܺܐ ܬ݁ܶܐܚܽܘܕ݂
 ܒ݁ܣܰܓ݁ܺܝܶܐܐ̈ . ܐܺܝܬ݂ܰܘܗ̱ܝ ܕ݁ܶܝܢ ܚܰܕ݂ ܡܶܢܗܽܘܢ ܗܽܘܡܶܢܶܐܳܘܣ ܆ ܘܰܐ̱ܚܪܺܢܳܐ ܦ݁ܺܝܠܺܛܳܘܣ
 ܇

ܗܳܠܶܝܢ ܕ݁ܰܛܥܰܘ ܡܶܢ ܫܪܳܪܳܐ ܟ݁ܰܕ݂ ܐܳܡܪܺܝܢ ܁ ܕ݁ܰܩܝܳܡܬ݁ܳܐ
 ܕ݁ܡܺܝܬ݂ܶܐ̈ ܗܘܳܬ݂ ܠܳܗ ܇ ܘܗܰܝܡܳܢܽܘܬ݂ܳܐ ܕ݁ܐ̱ܢܳܫ ܐ̱ܢܳܫ ܡܰܗܦ݁ܟ݂ܺܝܢ .

ܫܶܬ݂ܶܐܣܬ݁ܳܐ ܕ݁ܶܝܢ ܫܰܪܺܝܪܬ݁ܳܐ ܕ݁ܰܐܠܳܗܳܐ ܩܰܝܳܡܳܐ ܗ̱ܝ ܆ ܘܺܐܝܬ݂
 ܠܳܗ ܚܳܬ݂ܡܳܐ ܗܳܢܳܐ . ܘܝܳܕ݂ܰܥ ܡܳܪܝܳܐ ܠܰܐܝܠܶܝܢ ܕ݁ܕ݂ܺܝܠܶܗ ܐܶܢܽܘܢ ܆ ܘܢܶܦ݂ܪܽܘܩ ܡܶܢ
 ܥܰܘܠܳܐ ܁ ܟ݁ܽܠ ܕ݁ܩܳܪܶܐ ܠܰܫܡܶܗ ܕ݁ܡܳܪܝܳܐ ܀

ܒ݁ܒ݂ܰܝܬ݁ܳܐ ܕ݁ܶܝܢ ܪܰܒ݁ܳܐ ܠܳܐ ܗ̱ܘܳܐ ܡܳܐܢܶܐ̈ ܕ݁ܕ݂ܰܗܒ݂ܳܐ
 ܒ݁ܰܠܚܽܘܕ݂ ܐܰܘ ܕ݁ܣܺܐܡܳܐ ܐܺܝܬ݂ ܒ݁ܶܗ : ܐܶܠܳܐ ܐܳܦ݂ ܕ݁ܩܰܝܣܳܐ ܐܳܦ݂ ܕ݁ܦ݂ܰܚܳܪܳܐ ܆
 ܡܶܢܗܽܘܢ ܠܺܐܝܩܳܪܳܐ ܁ ܘܡܶܢܗܽܘܢ ܠܨܰܥܪܳܐ .

ܐܶܢ ܐ̱ܢܳܫ ܗܳܟ݂ܺܝܠ ܢܕ݂ܰܟ݁ܶܐ ܢܰܦ݂ܫܶܗ ܡܶܢ ܗܳܠܶܝܢ ܆ ܗܳܘܶܐ ܡܳܐܢܳܐ
 ܕ݁ܰܟ݂ܝܳܐ ܠܺܐܝܩܳܪܳܐ ܇ ܕ݁ܥܳܗܶܢ ܠܚܽܘܫܳܚܳܐ ܕ݁ܡܳܪܶܗ ܁ ܘܰܡܛܰܝܰܒ݂ ܠܟ݂ܽܠ ܥܒ݂ܳܕ݂ ܛܳܒ݂
 ܀

ܡܶܢ ܟ݁ܽܠܗܶܝܢ ܪܓ݂ܺܝܓ݂ܳܬ݂ܳܐ̈ ܕ݁ܛܰܠܝܽܘܬ݂ܳܐ ܥܪܽܘܩ ܆ ܘܗܰܪ̱ܛ
 ܒ݁ܳܬ݂ܰܪ ܟ݁ܺܐܢܽܘܬ݂ܳܐ ܁ ܘܗܰܝܡܳܢܽܘܬ݂ܳܐ ܁ ܘܚܽܘܒ݁ܳܐ ܁ ܘܰܫܠܳܡܳܐ ܥܰܡ ܐܰܝܠܶܝܢ ܕ݁ܩܳܪܶܝܢ
 ܠܡܳܪܰܢ ܒ݁ܠܶܒ݁ܳܐ ܕ݁ܰܟ݂ܝܳܐ .

ܚܶܪܝܳܢܶܐ̈ ܣܰܟ݂ܠܶܐ̈ ܐܰܝܠܶܝܢ ܕ݁ܰܕ݂ܠܳܐ ܡܰܪܕ݁ܽܘ ܐܶܢܽܘܢ ܆
 ܐܶܫܬ݁ܰܐ̱ܠ ܡܶܢܗܽܘܢ . ܝܳܕ݂ܰܥ ܐܰܢ̱ܬ݁ ܓ݁ܶܝܪ ܆ ܕ݁ܬ݂ܰܟ݂ܬ݁ܽܘܫܶܐ̈ ܡܰܘܠܕ݂ܺܝܢ .

ܥܰܒ݂ܕ݁ܶܗ ܕ݁ܶܝܢ ܕ݁ܡܳܪܰܢ ܠܳܐ ܚܰܝܳܒ݂ ܠܡܶܬ݂ܟ݁ܰܬ݁ܳܫܽܘ ܆ ܐܶܠܳܐ
 ܕ݁ܢܶܗܘܶܐ ܡܰܟ݁ܺܝܟ݂ ܠܘܳܬ݂ ܟ݁ܽܠܢܳܫ ܘܡܰܠܦ݂ܳܢ ܁ ܘܢܰܓ݁ܺܝܪܳܐ ܪܽܘܚܶܗ ܇

ܕ݁ܢܶܗܘܶܐ ܪܳܕ݂ܶܐ ܠܰܐܝܠܶܝܢ ܕ݁ܡܶܬ݂ܚܪܶܝܢ ܠܩܽܘܒ݂ܠܶܗ
 ܒ݁ܡܰܟ݁ܺܝܟ݂ܽܘܬ݂ܳܐ ܇ ܕ݁ܰܠܡܳܐ ܢܶܬ݁ܶܠ ܠܗܽܘܢ ܐܰܠܳܗܳܐ ܬ݁ܝܳܒ݁ܽܘܬ݂ܳܐ . ܘܢܶܕ݁ܥܽܘܢ ܫܪܳܪܳܐ
 .

ܘܢܶܥ̱ܗܕ݁ܽܘܢ ܢܰܦ݂ܫܗܽܘܢ . ܘܢܶܦ݂ܪܩܽܘܢ ܡܶܢ ܦ݁ܰܚܶܗ ܕ݁ܣܳܛܳܢܳܐ ܁
 ܕ݁ܒ݂ܶܗ ܐܶܬ݁ܬ݁ܨܺܝܕ݂ܘ ܠܨܶܒ݂ܝܳܢܶܗ ܀

ܗܳܕ݂ܶܐ ܕ݁ܶܝܢ ܗܘܰܝܬ݁ ܝܳܕ݂ܰܥ ܆ ܕ݁ܰܒ݂ܝܰܘܡܳܬ݂ܳܐ̈ ܐ̱ܚܪܳܝܶܐ̈
 ܢܺܐܬ݂ܽܘܢ ܙܰܒ݂ܢܶܐ̈ ܩܫܰܝܳܐ̈ ܇

ܘܢܶܗܘܽܘܢ ܒ݁ܢܰܝܢܳܫܳܐ̈ ܪܳܚܡܰܝ̈ ܢܰܦ݂ܫܗܽܘܢ . ܘܪܳܚܡܰܝ̈ ܟ݁ܶܣܦ݁ܳܐ .
 ܫܰܒ݂ܗܪܳܢܶܐ̈ . ܪܳܡܶܐ̈ . ܡܓ݂ܰܕ݁ܦ݂ܳܢܶܐ̈ . ܕ݁ܰܠܐ̱ܢܳܫܰܝܗܽܘܢ̈ ܠܳܐ ܡܶܬ݁ܛܦ݁ܺܝܣܺܝܢ .
 ܟ݁ܳܦ݂ܪܰܝ̈ ܒ݁ܛܰܝܒ݁ܽܘܬ݂ܳܐ . ܪܰܫܺܝܥܶܐ̈ .

ܐܳܟ݂ܠܰܝ̈ ܩܰܪܨܶܐ̈ . ܡܫܰܥܒ݁ܕ݂ܰܝ̈ ܠܪܶܓ݁ܬ݂ܳܐ . ܒ݁ܰܥܪܺܝܪܳܝܶܐ̈ .
 ܣܳܢܝܰܝ̈ ܛܳܒ݂ܳܬ݂ܳܐ̈ .

ܡܰܫܠܡܳܢܶܐ̈ . ܡܣܰܪܗܒ݂ܶܐ̈ . ܚܬ݂ܺܝܪܶܐ̈ . ܪܳܚܡܰܝ̈ ܪܓ݂ܺܝܓ݂ܳܬ݂ܳܐ̈
 ܛܳܒ݂ ܡܶܢ ܚܽܘܒ݁ܶܗ ܕ݁ܰܐܠܳܗܳܐ ܇

ܕ݁ܺܐܝܬ݂ ܠܗܽܘܢ ܐܶܣܟ݁ܺܡܳܐ ܕ݁ܕ݂ܶܚܠܰܬ݂ ܐܰܠܳܗܳܐ ܁ ܘܡܶܢ ܚܰܝܠܶܗ
 ܪܰܚܺܝܩܺܝܢ . ܐܰܝܠܶܝܢ ܕ݁ܗܳܟ݂ܰܢܳܐ ܐܶܢܽܘܢ ܆ ܕ݁ܚܽܘܩ ܐܶܢܽܘܢ ܡܶܢܳܟ݂ .

ܡܶܢܗܽܘܢ ܐܶܢܽܘܢ ܓ݁ܶܝܪ ܆ ܗܳܠܶܝܢ ܕ݁ܰܡܚܰܠܕ݂ܺܝܢ ܒ݁ܶܝܬ݂ ܒ݁ܳܬ݁ܶܐ̈ ܇
 ܘܫܳܒ݂ܶܝܢ ܢܶܫܶܐ̈ ܕ݁ܰܛܡܺܝܪܳܢ̈ ܒ݁ܰܚܛܳܗܶܐ̈ ܁ ܘܡܶܬ݁ܕ݁ܰܒ݂ܪܳܢ̈ ܠܰܪܓ݂ܺܝܓ݂ܳܬ݂ܳܐ̈
 ܡܫܰܚܠܦ݂ܳܬ݂ܳܐ̈ ܇

ܕ݁ܰܒ݂ܟ݂ܽܠܙܒ݂ܰܢ ܝܳܠܦ݁ܳܢ̈ ܁ ܘܡܶܡܬ݂ܽܘܡ ܠܺܝܕ݂ܰܥܬ݂ܳܐ ܕ݁ܰܫܪܳܪܳܐ
 ܠܡܶܐܬ݂ܳܐ ܠܳܐ ܡܶܫܟ݁ܚܺܝܢ .

ܐܰܝܟ݁ܰܢܳܐ ܕ݁ܶܝܢ ܕ݁ܝܰܢܺܣ ܘܝܰܡܒ݁ܪܺܝܣ ܩܳܡܘ ܠܽܘܩܒ݂ܰܠ ܡܽܘܫܶܐ ܆
 ܗܳܟ݂ܰܢܳܐ ܐܳܦ݂ ܗܶܢܽܘܢ ܩܳܝܡܺܝܢ ܠܽܘܩܒ݂ܰܠ ܫܪܳܪܳܐ ܇ ܐ̱ܢܳܫܳܐ ܕ݁ܰܡܚܰܒ݁ܰܠ ܪܶܥܝܳܢܗܽܘܢ
 ܘܰܣܠܶܝܢ ܡܶܢ ܗܰܝܡܳܢܽܘܬ݂ܳܐ .

ܐܶܠܳܐ ܠܳܐ ܢܺܐܬ݂ܽܘܢ ܠܰܩܕ݂ܳܡܰܝܗܽܘܢ ܆ ܫܳܛܝܽܘܬ݂ܗܽܘܢ ܓ݁ܶܝܪ
 ܡܶܬ݂ܝܰܕ݂ܥܳܐ ܗ̱ܝ ܠܟ݂ܽܠܢܳܫ ܇ ܐܰܝܟ݁ܰܢܳܐ ܕ݁ܳܐܦ݂ ܕ݁ܗܳܢܽܘܢ ܐܶܬ݂ܝܰܕ݂ܥܰܬ݂ ܀

ܐܰܢ̱ܬ݁ ܕ݁ܶܝܢ ܐܶܬ݂ܰܝܬ݁ ܒ݁ܳܬ݂ܰܪ ܝܽܘܠܦ݁ܳܢܝ . ܘܒ݂ܳܬ݂ܰܪ
 ܕ݁ܽܘܒ݁ܳܪܰܝ̈ . ܘܒ݂ܳܬ݂ܰܪ ܨܶܒ݂ܝܳܢܝ . ܘܒ݂ܳܬ݂ܰܪ ܗܰܝܡܳܢܽܘܬ݂ܝ . ܘܒ݂ܳܬ݂ܰܪ ܢܰܓ݁ܺܝܪܽܘܬ݂
 ܪܽܘܚܝ . ܘܒ݂ܳܬ݂ܰܪ ܚܽܘܒ݁ܝ . ܘܒ݂ܳܬ݂ܰܪ ܡܣܰܝܒ݁ܪܳܢܽܘܬ݂ܝ .

ܘܒ݂ܳܬ݂ܰܪ ܪܕ݂ܺܝܦ݂ܽܘܬ݂ܝ ܘܒ݂ܳܬ݂ܰܪ ܚܰܫܰܝ̈ . ܘܝܳܕ݂ܰܥ ܐܰܢ̱ܬ݁ ܆
 ܐܰܝܠܶܝܢ ܣܰܝܒ݁ܪܶܬ݂ ܒ݁ܰܐܢܛܺܝܳܟ݂ܺܝܰܐ . ܘܒ݂ܺܐܝܩܰܢܳܘܢ . ܘܰܒ݂ܠܽܘܣܛܪܰܐ ܇ ܐܰܝܕ݂ܳܐ
 ܪܕ݂ܺܝܦ݂ܽܘܬ݂ܳܐ ܣܰܝܒ݁ܪܶܬ݂ . ܘܡܶܢ ܟ݁ܽܠܗܶܝܢ ܦ݁ܰܨܝܰܢܝ ܡܳܪܝ .

ܘܟ݂ܽܠܗܽܘܢ ܕ݁ܶܝܢ ܐܰܝܠܶܝܢ ܕ݁ܨܳܒ݂ܶܝܢ ܒ݁ܕ݂ܶܚܠܰܬ݂ ܐܰܠܳܗܳܐ
 ܕ݁ܢܺܚܽܘܢ ܒ݁ܝܶܫܽܘܥ ܡܫܺܝܚܳܐ ܆ ܡܶܬ݂ܪܰܕ݂ܦ݁ܺܝܢ .

ܒ݁ܢܰܝܢܳܫܳܐ̈ ܕ݁ܶܝܢ ܒ݁ܺܝܫܶܐ̈ ܘܡܰܛܥܝܳܢܶܐ̈ ܢܰܘܣܦ݂ܽܘܢ ܥܰܠ
 ܒ݁ܺܝܫܽܘܬ݂ܗܽܘܢ ܁ ܟ݁ܰܕ݂ ܛܳܥܶܝܢ ܘܡܰܛܥܶܝܢ .

ܐܰܢ̱ܬ݁ ܕ݁ܶܝܢ ܩܰܘܳܐ ܒ݁ܰܐܝܠܶܝܢ ܕ݁ܺܝܠܶܦ݂ܬ݁ ܘܶܐܫܬ݁ܰܪܰܪܬ݁ ܆
 ܝܳܕ݂ܰܥ ܐܰܢ̱ܬ݁ ܓ݁ܶܝܪ ܡܶܢ ܡܰܢܽܘ ܝܺܠܶܦ݂ܬ݁ ܇

ܘܰܕ݂ܡܶܢ ܛܰܠܝܽܘܬ݂ܳܟ݂ ܣܶܦ݂ܪܶܐ̈ ܩܰܕ݁ܺܝܫܶܐ̈ ܝܰܠܺܝܦ݂ ܐܰܢ̱ܬ݁ ܇
 ܕ݁ܡܶܫܟ݁ܚܺܝܢ ܕ݁ܰܢܚܰܟ݁ܡܽܘܢܳܟ݂ ܠܚܰܝܶܐ̈ ܁ ܒ݁ܗܰܝܡܳܢܽܘܬ݂ܳܐ ܕ݁ܝܶܫܽܘܥ ܡܫܺܝܚܳܐ ܀

ܟ݁ܽܠ ܟ݁ܬ݂ܳܒ݂ ܕ݁ܰܒ݂ܪܽܘܚܳܐ ܐܶܬ݂ܟ݁ܬ݂ܶܒ݂ ܆ ܡܰܘܬ݁ܪܳܢܳܐ ܗܽܘ
 ܠܝܽܘܠܦ݁ܳܢܳܐ . ܘܰܠܟ݂ܽܘܘܳܢܳܐ . ܘܰܠܬ݂ܽܘܪܳܨܳܐ . ܘܰܠܡܰܪܕ݁ܽܘܬ݂ܳܐ ܕ݁ܰܒ݂ܟ݂ܺܐܢܽܘܬ݂ܳܐ
 ܇

ܕ݁ܢܶܗܘܶܐ ܓ݁ܡܺܝܪ ܒ݁ܰܪܢܳܫܳܐ ܕ݁ܰܐܠܳܗܳܐ ܁ ܘܰܠܟ݂ܽܠ ܥܒ݂ܳܕ݂ ܛܳܒ݂
 ܡܫܰܠܡܳܢ ܀.܀.܀܀

ܡܣܰܗܶܕ݂ ܐ̱ܢܳܐ ܠܳܟ݂ ܩܕ݂ܳܡ ܐܰܠܳܗܳܐ ܘܡܳܪܰܢ ܝܶܫܽܘܥ ܡܫܺܝܚܳܐ ܁ ܗܰܘ
 ܕ݁ܰܥܬ݂ܺܝܕ݂ ܠܰܡܕ݂ܳܢ ܚܰܝܶܐ̈ ܘܡܺܝܬ݂ܶܐ̈ ܒ݁ܓ݂ܶܠܝܳܢܳܐ ܕ݁ܡܰܠܟ݁ܽܘܬ݂ܶܗ ܆

ܐܰܟ݂ܪܶܙ ܡܶܠܬ݂ܳܐ ܁ ܘܩܽܘܡ ܒ݁ܰܚܦ݂ܺܝܛܽܘܬ݂ܳܐ ܒ݁ܙܰܒ݂ܢܳܐ ܘܰܕ݂ܠܳܐ
 ܙܰܒ݂ܢܳܐ ܇ ܐܰܟ݁ܶܣ ܘܟ݂ܰܘܶܢ ܁ ܒ݁ܟ݂ܽܠܳܗ ܡܰܓ݁ܪܰܬ݂ ܪܽܘܚܳܐ ܘܝܽܘܠܦ݁ܳܢܳܐ .

ܢܶܗܘܶܐ ܓ݁ܶܝܪ ܙܰܒ݂ܢܳܐ ܆ ܕ݁ܰܠܝܽܘܠܦ݁ܳܢܶܐ ܚܠܺܝܡܳܐ ܠܳܐ ܢܶܫܬ݁ܰܡܥܽܘܢ
 ܇ ܐܶܠܳܐ ܐܰܝܟ݂ ܪܓ݂ܺܝܓ݂ܳܬ݂ܗܽܘܢ̈ ܁ ܢܰܣܓ݁ܽܘܢ ܠܢܰܦ݂ܫܗܽܘܢ ܡܰܠܦ݂ܳܢܶܐ̈ ܒ݁ܚܽܘܬ݂ܚܳܬ݂ܳܐ̈
 ܕ݁ܡܰܫܡܰܥܬ݂ܗܽܘܢ ܇

ܘܡܶܢ ܫܪܳܪܳܐ ܢܰܗܦ݁ܟ݂ܽܘܢ ܐܶܕ݁ܢܗܽܘܢ ܇ ܠܫܽܘܥܝܳܬ݂ܳܐ̈ ܕ݁ܶܝܢ ܢܶܣܛܽܘܢ
 ܀

ܐܰܢ̱ܬ݁ ܕ݁ܶܝܢ ܗܘܰܝܬ݁ ܥܺܝܪ ܒ݁ܟ݂ܽܠܡܶܕ݁ܶܡ . ܘܣܰܝܒ݁ܰܪ ܒ݁ܺܝܫܳܬ݂ܳܐ̈
 . ܘܰܥܒ݂ܳܕ݂ܳܐ ܥܒ݂ܶܕ݂ ܕ݁ܰܡܣܰܒ݁ܪܳܢܳܐ . ܘܬ݂ܶܫܡܶܫܬ݁ܳܟ݂ ܫܰܠܶܡ .

ܐܶܢܳܐ ܓ݁ܶܝܪ ܡܶܟ݁ܺܝܠ ܡܶܬ݂ܢܰܩܶܐ ܐ̱ܢܳܐ ܆ ܘܙܰܒ݂ܢܳܐ ܕ݁ܶܐܫܬ݁ܪܶܐ ܇
 ܡܛܳܐ .

ܐܰܓ݂ܽܘܢܳܐ ܫܰܦ݁ܺܝܪܳܐ ܐܶܬ݂ܟ݁ܰܬ݁ܫܶܬ݂ . ܘܪܶܗܛܝ ܫܰܠܡܶܬ݂ .
 ܘܗܰܝܡܳܢܽܘܬ݂ܝ ܢܶܛܪܶܬ݂ .

ܘܡܶܢ ܗܳܫܳܐ ܢܛܺܝܪ ܠܺܝ ܟ݁ܠܺܝܠܳܐ ܕ݁ܟ݂ܺܐܢܽܘܬ݂ܳܐ ܆ ܕ݁ܢܶܦ݂ܪܥܺܝܘܗ̱ܝ
 ܠܺܝ ܡܳܪܝ ܒ݁ܝܰܘܡܳܐ ܗܰܘ ܁ ܕ݁ܗܽܘܝܽܘ ܕ݁ܰܝܳܢܳܐ ܟ݁ܺܐܢܳܐ ܇ ܠܳܐ ܕ݁ܶܝܢ ܒ݁ܰܠܚܽܘܕ݂ ܠܺܝ ܇
 ܐܶܠܳܐ ܐܳܦ݂ ܠܰܐܝܠܶܝܢ ܕ݁ܰܐܚܶܒ݂ܘ ܠܓ݂ܶܠܝܳܢܶܗ ܀

ܢܶܬ݂ܒ݁ܛܶܠ ܠܳܟ݂ ܕ݁ܬ݂ܺܐܬ݂ܶܐ ܠܘܳܬ݂ܝ ܒ݁ܰܥܓ݂ܰܠ .

ܕ݁ܺܡܰܐ ܓ݁ܶܝܪ ܫܰܒ݂ܩܰܢܝ ܆ ܘܰܐܚܶܒ݂ ܥܳܠܡܳܐ ܗܳܢܳܐ . ܘܶܐܙܰܠ ܠܶܗ
 ܠܬ݂ܶܣܰܠܳܘܢܺܝܩܺܐ . ܩܪܺܣܩܳܘܣ ܠܓ݂ܰܠܰܛܺܝܰܐ . ܛܺܛܳܘܣ ܠܕ݂ܰܠܡܰܛܺܝܰܐ .

ܠܽܘܩܳܐ ܗ̱ܽܘ ܒ݁ܰܠܚܽܘܕ݂ܰܘܗ̱ܝ ܥܰܡܝ . ܠܡܰܪܩܳܘܣ ܕ݁ܒ݂ܰܪ
 ܘܰܐܝܬ݁ܳܝܗ̱ܝ ܥܰܡܳܟ݂ ܆ ܥܳܗܶܢ ܠܺܝ ܓ݁ܶܝܪ ܠܬ݂ܶܫܡܶܫܬ݁ܳܐ .

ܠܛܽܘܟ݂ܺܝܩܳܘܣ ܕ݁ܶܝܢ ܫܰܕ݁ܪܶܬ݂ ܠܶܐܦ݂ܶܣܳܘܣ .

ܒ݁ܶܝܬ݂ ܟ݁ܬ݂ܳܒ݂ܶܐ̈ ܕ݁ܶܝܢ ܕ݁ܫܶܒ݂ܩܶܬ݂ ܒ݁ܰܛܪܳܘܰܐܘܣ ܠܘܳܬ݂
 ܩܰܪܦ݁ܳܘܣ ܆ ܡܳܐ ܕ݁ܳܐܬ݂ܶܐ ܐܰܢ̱ܬ݁ ܁ ܐܰܝܬ݁ܳܝܗ̱ܝ ܇ ܘܰܟ݂ܬ݂ܳܒ݂ܶܐ̈ . ܝܰܬ݁ܺܝܪܳܐܝܺܬ݂
 ܟ݁ܶܪܟ݁ܶܐ̈ ܕ݁ܰܡܓ݂ܰܠܶܐ̈ .

ܐܰܠܶܟ݁ܣܰܢܕ݁ܪܳܣ ܩܰܝܢܳܝܳܐ ܒ݁ܺܝܫܳܬ݂ܳܐ̈ ܣܰܓ݁ܺܝܳܐܬ݂ܳܐ̈ ܚܰܘܝܰܢܝ ܆
 ܦ݁ܪܰܥ ܠܶܗ ܡܳܪܰܢ ܐܰܝܟ݂ ܥܒ݂ܳܕ݂ܰܘܗ̱ܝ̈ ܆

ܐܳܦ݂ ܐܰܢ̱ܬ݁ ܕ݁ܶܝܢ ܐܶܙܕ݁ܰܗ̱ܪ ܡܶܢܶܗ ܇ ܛܳܒ݂ ܓ݁ܶܝܪ ܙܩܺܝܦ݂
 ܠܽܘܩܒ݂ܰܠ ܡܶܠܰܝܢ̈ .

ܒ݁ܡܰܦ݁ܰܩ ܒ݁ܪܽܘܚܝ ܩܰܕ݂ܡܳܝܳܐ ܠܳܐ ܐ̱ܢܳܫ ܗܘܳܐ ܥܰܡܝ ܆ ܐܶܠܳܐ
 ܟ݁ܽܠܗܽܘܢ ܫܰܒ݂ܩܽܘܢܝ ܇ ܠܳܐ ܬ݁ܶܬ݂ܚܫܶܒ݂ ܠܗܽܘܢ ܗܳܕ݂ܶܐ .

ܡܳܪܝ ܕ݁ܶܝܢ ܩܳܡ ܠܺܝ ܘܚܰܝܠܰܢܝ ܆ ܕ݁ܒ݂ܺܝ ܟ݁ܳܪܽܘܙܽܘܬ݂ܳܐ
 ܬ݁ܶܫܬ݁ܰܠܰܡ ܘܢܶܫܡܥܽܘܢ ܥܰܡ̱ܡܶܐ̈ ܟ݁ܽܠܗܽܘܢ ܇ ܕ݁ܶܐܬ݂ܦ݁ܰܨܺܝܬ݂ ܡܶܢ ܦ݁ܽܘܡܳܐ ܕ݁ܰܐܪܝܳܐ
 .

ܘܰܢܦ݂ܰܨܶܝܢܝ ܡܳܪܝ ܡܶܢ ܟ݁ܽܠ ܥܒ݂ܳܕ݂ ܒ݁ܺܝܫ ܆ ܘܢܰܚܶܝܢܝ
 ܒ݁ܡܰܠܟ݁ܽܘܬ݂ܶܗ ܕ݁ܒ݂ܰܫܡܰܝܳܐ ܇ ܕ݁ܠܶܗ ܫܽܘܒ݂ܚܳܐ ܠܥܳܠܰܡ ܥܳܠܡܺܝܢ ܂ ܐܰܡܺܝܢ ܀

ܗܰܒ݂ ܫܠܳܡܳܐ ܠܰܦ݁ܪܺܝܣܩܶܠܰܐ . ܘܠܰܐܩܶܠܳܘܣ . ܘܰܠܒ݂ܰܝܬ݁ܳܐ
 ܕ݁ܳܐܢܺܣܺܝܦ݂ܳܘܪܳܘܣ .

ܐܶܪܰܣܛܳܘܣ ܦ݁ܳܫ ܠܶܗ ܒ݁ܩܳܘܪܺܢܬ݂ܳܘܣ . ܛܪܳܘܦ݂ܺܝܡܳܘܣ ܕ݁ܶܝܢ
 ܫܒ݂ܰܩܬ݁ܶܗ ܟ݁ܰܕ݂ ܟ݁ܪܺܝܗ ܁ ܒ݁ܡܺܝܠܺܝܛܳܘܣ ܡܕ݂ܺܝܢ̱ܬ݁ܳܐ .

ܢܶܬ݂ܒ݁ܛܶܠ ܠܳܟ݂ ܕ݁ܰܩܕ݂ܳܡ ܣܰܬ݂ܘܳܐ ܬ݁ܺܐܬ݂ܶܐ ܀ ܫܳܐܶܠ ܒ݁ܰܫܠܳܡܳܟ݂
 ܐܶܘܒ݂ܽܘܠܳܘܣ ܘܦ݁ܽܘܕ݂ܺܣ ܘܠܺܝܢܳܘܣ . ܘܰܩܠܰܘܕ݂ܺܝܰܐ ܘܰܐܚܶܐ̈ ܟ݁ܽܠܗܽܘܢ .

ܡܳܪܰܢ ܝܶܫܽܘܥ ܡܫܺܝܚܳܐ ܥܰܡ ܪܽܘܚܳܟ݂ . ܛܰܝܒ݁ܽܘܬ݂ܳܐ ܥܰܡܳܟ݂ ܐܰܡܺܝܢ
 ܀